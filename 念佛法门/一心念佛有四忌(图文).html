<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,一心念佛有四忌(图文)' />
<link href='../css/3.css' rel='stylesheet' type='text/css'></head><body><script charset='utf-8' src='../js/hengfu.js'></script><script charset='utf-8' src='../js/hengfu2.js'></script><hr><center><div class='zw'>一心念佛有四忌(图文)</div></center><br><center><div>作者：佚名　来源：佛学在线</div></center><br><div class='zw'><center>
        <div class="zw">
			
							<tr><td style="font-size:14px;line-height:20px;border-style:dotted;border-top-width:0px;border-bottom-width:0px;border-left-width:0px;border-right-width:0px;" align="left"><p style="text-align: center; line-height: 180%; text-indent: 22pt; mso-char-indent-count: 2.0"><font face="宋体"><span lang="EN-US" style="line-height: 180%; font-family: &#718;&#805;; color: #121212; font-size: 11pt"><img alt="阿罗汉.jpg" width="297" height="393" src="http://www.23ys.net/data/attachment/forum/2013092509/20120509050438861.jpg" /></span></font></p><p style="line-height: 180%; text-indent: 22pt; mso-char-indent-count: 2.0"><font face="宋体"><span lang="EN-US" style="line-height: 180%; font-family: &#718;&#805;; color: #121212; font-size: 11pt">&ldquo;</span><span style="line-height: 180%; color: #121212; font-size: 11pt; mso-ascii-font-family: &#718;&#805;; mso-hansi-font-family: &#718;&#805;">一心念佛时，急遽不得，疑畏不得，放松不得，矜喜不得</span><span lang="EN-US" style="line-height: 180%; font-family: &#718;&#805;; color: #121212; font-size: 11pt">&rdquo;</span><span style="line-height: 180%; color: #121212; font-size: 11pt; mso-ascii-font-family: &#718;&#805;; mso-hansi-font-family: &#718;&#805;">，此四句共含八句，应分四层观之，一层深一层也。兹为分别明之。</span><span lang="EN-US" style="line-height: 180%; font-family: &#718;&#805;; color: #121212; font-size: 11pt"><o:p></o:p></span></font></p><p style="line-height: 180%"><font face="宋体"><span style="line-height: 180%; color: #121212; font-size: 11pt; mso-ascii-font-family: &#718;&#805;; mso-hansi-font-family: &#718;&#805;">　　第一层，急者焦急，遽者匆遽。此初用功时也。博地凡夫无量劫来所造罪业，所有妄想，不啻恒河沙数，谈何容易便得消除。而不知上此义者，妄希速效，见效不速，遂生焦急。焦急乃退悔之根也。实学道之大忌，故曰急不得。</span><span lang="EN-US" style="line-height: 180%; font-family: &#718;&#805;; color: #121212; font-size: 11pt"><o:p></o:p></span></font></p><p style="line-height: 180%"><font face="宋体"><span style="line-height: 180%; color: #121212; font-size: 11pt; mso-ascii-font-family: &#718;&#805;; mso-hansi-font-family: &#718;&#805;">　　又初发心人慕道切故，几欲绝尘而奔，恨不将所有教理一旦全通，所有功德一朝做尽。今日见此经，得未曾有，遽欲诵之。明日闻彼咒，不可思议，复遽欲持之，全不思精神来得及否，与自己所修之法门不夹杂否，遂致终日忙忙，无从容自得之趣，头绪纷歧，劳虽多而效寡。又每当做功课之前，宜先静坐片刻，将游思打扫打扫，然后用功，此心较易乾净。若一事甫毕，即匆匆进佛堂作功课，则心头之乱也决矣。故曰遽不得。</span><span lang="EN-US" style="line-height: 180%; font-family: &#718;&#805;; color: #121212; font-size: 11pt"><o:p></o:p></span></font></p><p style="line-height: 180%"><font face="宋体"><span style="line-height: 180%; color: #121212; font-size: 11pt; mso-ascii-font-family: &#718;&#805;; mso-hansi-font-family: &#718;&#805;">　　第二层，疑者忧疑，畏者怖畏。此用功渐进时也。未念佛之先，自觉心中无杂念。即念佛之后，反觉妄想甚多。迨至用功久益勤，乃妄念竟随之益增益长，不胜忧疑之至，曰此何故耶？殊不知念佛用功时，妄念实多不胜数，特汝自不觉耳。今汝日觉其多，正是汝心渐入宁静之徵。譬如日处闹市，虽车马喧嚣，不觉其闹。夜深人静，即虫鸣鼠跳，亦嫌其扰，即此理也。误起忧疑，妄念颇少，忽而明日妄念之多，竟百计排之而不肯去，此时不可强抑。惟有极力提起正念（即念佛之一念），或高声念，或跪或拜念，久之彼力不敌，渐可退去。有时念佛正好，妄想忽生，恍若天外飞来，甚至此念乃穷凶极恶之念，为生平所未有者，切不可恐怖。须知此是多生以前曾作此事，八识田中留下种子也。今幸佛力冥熏，将其逼出，此时宜向佛前痛切忏悔，哀求加护，俾前造罪业根本拔除，是为最要。若生畏怯，大碍功行。又功夫加紧时，或忽觉眼前之山河大地，以及自己，空无所有，不必畏之。但极力念佛，求佛摄受，空境之有无，置之度外可也。要紧要紧，故曰畏不得也。</span><span lang="EN-US" style="line-height: 180%; font-family: &#718;&#805;; color: #121212; font-size: 11pt"><o:p></o:p></span></font></p><p style="line-height: 180%"><font face="宋体"><span style="line-height: 180%; color: #121212; font-size: 11pt; mso-ascii-font-family: &#718;&#805;; mso-hansi-font-family: &#718;&#805;">　　第三层，放者放任，松者轻松。此用功渐纯时也。念佛至纯熟之候，一句佛号冲口即出，本是佳事。然自以为已达无念而念之境，放开胸襟。任口念去。如俗所谓滑口读过者，此又成病矣。其病为何？则求佛摄受之心不切是也。此时必须声声着实，字字靠紧，谓当聚精会神，一心悲仰，字字皆从心中恳切流出。然后生西心愿，庶几着实有凭耳。故曰放不得（初念佛时生处要熟，至此熟处要生）。</span><span lang="EN-US" style="line-height: 180%; font-family: &#718;&#805;; color: #121212; font-size: 11pt"><o:p></o:p></span></font></p><p style="line-height: 180%"><font face="宋体"><span style="line-height: 180%; color: #121212; font-size: 11pt; mso-ascii-font-family: &#718;&#805;; mso-hansi-font-family: &#718;&#805;">　　功夫念到念纯之时，心无渣滓，遍体轻快，异常安适，此佛经所言轻安是也。然切不可一味悠游自在，必须紧紧着力，益加勇猛；否则不进则退，并此轻安而失之矣。夫欲逆生死流而出轮回，岂可片刻松劲乎？故曰松不得。</span><span lang="EN-US" style="line-height: 180%; font-family: &#718;&#805;; color: #121212; font-size: 11pt"><o:p></o:p></span></font></p><p style="line-height: 180%"><font face="宋体"><span style="line-height: 180%; color: #121212; font-size: 11pt; mso-ascii-font-family: &#718;&#805;; mso-hansi-font-family: &#718;&#805;">　　第四层，矜者矜张，喜者欣喜，此用功渐成时也。绵密用功，精勤不已，忽而妄念暂销，心光发露，得睹圣境，此时只可向真善知识密求印证，切忌逢人辄道，亦涉张扬。盖此事即张，则颂声竞起，自思几经勤苦，今何幸而获之。此心若起，即是自矜，矜心作而我慢随生，则前功堕矣。故曰矜不得。</span><span lang="EN-US" style="line-height: 180%; font-family: &#718;&#805;; color: #121212; font-size: 11pt"><o:p></o:p></span></font></p><p style="line-height: 180%"><span style="line-height: 180%; color: #121212; font-size: 11pt; mso-ascii-font-family: &#718;&#805;; mso-hansi-font-family: &#718;&#805;"><font face="宋体">　　既不矜张，仍复勤密用功，久之久之，自见己身趺坐大莲华上，或睹三圣金容，或蒙弥陀放光摩顶，或复己身俨列清净海会，如此圣境，或经一日二日，乃至数月经年，现前不散。此时切不可欣欣自喜。喜心若起，念佛之心即已不一，不一则乱，念佛三昧垂得而失。故曰喜不得。</font></span><span lang="EN-US" style="line-height: 180%; font-family: &#718;&#805;; color: #121212; font-size: 11pt"><o:p></o:p></span></p><p>&nbsp;</p></td></tr>				                
						</center></div><hr><script charset='utf-8' src='../js/hui2.js'></script></body></html> 