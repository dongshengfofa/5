<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,戒淫断欲圣典续编' />
<link href='../css/3.css' rel='stylesheet' type='text/css'></head><body><hr><center><div class='zw'>戒淫断欲圣典续编</div></center><br><center><div>作者：佚名　来源：佛学在线</div></center><br><div class='zw'><center>
        <div class="zw">
			
							<font style="font-size: 11pt">&nbsp; </font>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">&nbsp;&nbsp;&nbsp; 续补海涛法师所编原典。只增补原典未录内容。已有不再重复。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　1.所睹妙色及诸尘境。是魔境界欲惑人心。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　2.凡修行人而起方便。宁以热铁烧刺两目。不以乱心贪视妙色。乃至殊常种种尘境。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　3.若常愁苦，愁遂增长。如人喜眠，眠则滋多。贪淫嗜酒，亦复如是。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　4.如是世间凡夫。常为生死资粮爱欲焦然其心。邪妄分别令生热渴。一向专求五欲快乐。眼耳身识及心忆持所受用物。已得未得永无厌足。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　5.世间五欲。一一欲乐各能引起八万四千微细尘劳。迷惑愚夫令堕地狱饿鬼畜生及余难处受大苦恼。何况具足贪着诸尘。如恒河沙无数诸佛。出兴于世说法教化。隙光迅疾终不得见。常在恶道犹于自家。处无睱中如戏园观</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　6.一切众生痴爱因缘乐于生死。是故生死无始无终。一切众生以食因缘增长贪欲。一切众生初未得闻如是二相。是故流转生死五道受大苦恼。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　7.有情之界居凡夫位。心如猿猴贪着诸境, 乐而不舍。又如大海被风所激。生起波涛不能自息。凡夫睹境亦复如是。常须收摄不令散动。勿令心源而有波浪。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　8.山羊被杀因作声，飞蛾投灯由火色。水鱼悬钩为吞饵，世人趣死以境牵。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　9.惭者，羞人；愧者，羞天；无惭愧者，不名为人，名为畜生。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　10.恒观此身由如芭蕉无有坚实。常此制心不住贪爱。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　11.常须思念世尊所说。以智慧方便调伏六根勿令散乱。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　12.所梦虚不实，亦如芭蕉心；所感真也假，却似水月影</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　13.色如聚沫，受如水泡，想如阳焰，行如芭蕉，识如梦幻</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　14.修习空花万行 宴坐水月道场 降伏镜里魔军 大作梦中佛事</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　15.如幻菩萨恭敬一切如幻有情。方便善巧教诫教授。令得第一如幻佛性。居法王位说如幻法。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　16.解了诸法如幻、如焰、如水中月、如虚空、如响、如揵闼婆城、如梦、如影、如镜中像、如化.一切诸法。如空谷向。如芭蕉坚。如水中月。如空中华。如石女儿。如电久住。如水龟毛。如走兔角究竟无实。诸有智者。应除诸见。如世生盲。莫分别色。若不分别。当知不久得阿耨多罗三藐三菩提道。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　17.如是渴爱能令识等执着此处。如尘着湿衣。种子着湿田。能生未来有故。如母生子。如识食触。食复次能引渴爱。故说爱能感后。能生未来诸有。比丘若于色等境界。起贪欲爱着。是识随依色住。受想行亦复如是。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　18.如四毒蛇以四因缘能害众生。见嘘啮触。欲亦如是。有见因缘。有闻因缘。有念因缘。有触因缘。因是四缘令诸众生远离一切诸善根本。于生死中受大苦恼。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　19.善观得解脱，贪惑而增欲。是故应常修，专精离欲想。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　20.若有比丘能观白骨作是思惟。色者即是四大所造。四大所造即是无常性无坚牢。离散之法皮毛肉血。智者云何。于是身中生净好相。作是观已。悉于一切十方净色。即时获得不可乐相。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　21.此身者,薄肉覆上,秽恶充溢。外假脂粉,以惑愚目。凡夫耽惑,为欲所盲。故生染着。何有智者,谛观察已,当爱玩之。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　22.如小儿见水中月,欢喜欲取。大人见之则笑。无智人亦如是。 身见故见有吾我。无实智故见种种法。见已欢喜，欲取诸相男相女相等。诸得道圣人笑之。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　23.（世间凡夫）至命终时。见昔所作，心生恐惧。如彼梦觉念梦中事。最后识灭自业现前。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　24.心中有欲受牵连，生死悲哀好可怜；脱得人间名利网，摇头摆尾上青天。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　25.诸苦所因，贪欲为本。因爱便有忧，因爱便有畏。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　26.解于欲为众苦因。以于有情有欲贪。彼若变异忧苦生。故说彼欲为苦因。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　27.一切妙欲如盐水，欲享受之愈增贪。令生贪恋诸事物，即刻放弃佛子行。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　28.逢遇悦意对境时，视如夏季之彩虹，虽显美妙然无实，断除贪执佛子行。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　29.人不持戒，茲蔓如藤；逞情极欲，恶行日增；持戒者安，全身无恼；夜卧恬淡，寐则多欢。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　30.如树根深固，虽截尤复生。爱意不尽除，辄当还受苦。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　如树根未拔，虽断犹更生。随眠爱未除，苦体恒相续。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　31.愿乐未曾得尘。是爱名求觅苦因。于已得尘心生贪着。是爱名守护苦因。于已失尘心生懊恼。此爱名忧悲内热苦因。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　32.世间凡夫未得求得以愿为事。生愿乐已求觅为事。求觅得已增长为事。增长已守护为事。既守护已后时失坏忧悲为事。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　33.贪淫致老，嗔恚致病，愚痴致死，除三得道。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　34.如铁生垢，反食自身；恶业于心，还自坏形。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　35.欲为炽然者。若未失时三毒火然。若其失时无常火然。二火然故名为炽然。都无乐时。欲为秽恶者。诸佛菩萨阿罗汉等诸离欲者皆所秽贱。譬如人见狗食粪贱而愍之。不得好食而啖不净。受欲之人亦复如是。不得内心离欲之乐。而于色欲不净求乐。欲为毁坏者。着五欲因缘故。天王人王诸富贵者。亡国危身无不由之。欲如怨者。失人善利亦如刺客外如亲善内心怀害。五欲如是。丧失善心夺人慧命。五欲之生正为破坏众善毁败德业故出。又知五欲。如钩贼鱼。如摾害鹿。如灯焚蛾。是故说欲如怨。怨家之害不过一世。着五欲因缘堕三恶道。无量世受诸苦毒。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　36.夫贪欲者分别所起。若无分别计执斯断。若断计执即无有实。由无实故中无所贪。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　37.见妙女色起贪心者。应起四种厌离之想。云何为四。所谓退失想。颠坠想。行厕想。脓溃粪秽不净之想。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　38.于诸众生起父母想。于彼有情起难保想。于妙五欲起非妙想。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　39.见是诸众生。皆曾为我而作父母。若有习近妻妾女人。则为习近过去之母。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　40.若有摄受男女妻妾诸色欲等。即为摄受不信恶戒、邪闻悭吝、恶邪之慧、无惭无愧。又复摄受病痈毒箭、火聚毒蛇。舍利子。若有乐处居家，耽嗜不舍。当知即是乐处冢间。是故我说乐处居家。如住冢间。及旷野处无所投告。即为丧失诸白净法。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　41.舍利子。若有味着花鬘香涂。即是味着热铁花鬘。亦是味着屎尿涂身。舍利子。若有摄受居处舍宅。当知摄受大热铁瓮。若有摄受奴婢作使。当知摄受地狱恶卒。若有摄受象马驼驴牛羊鸡豕。当知摄受地狱之中黑驳诸狗。又是摄受百逾缮那禁卫之卒。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　42.舍利子。何因缘故名为妇人。所言妇者名加重担。何以故。能使众生负重担故。能使众生弊重担故。能使众生受重担故。能使众生持于重担有所行故。能使众生荷于重担遍周行故。能令众生于此重担心疲苦故。能令众生为于重担所煎迫故。能令众生为于重担所伤害故。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　如是有情。由起爱故返为奴仆。由耽着故不得自在。被诸打缚皆悉信伏。倍生钦仰随诸走使。如是因缘说名为妇。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　又舍利子。世间众生。由妇因缘不舍重担。不舍何等之重担耶。所谓五蕴。何等五蕴。色蕴受蕴想蕴行蕴识蕴。舍利子。世间妇人。能令众生不舍如是五蕴重担。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　所言妇者，名宿因眷属。何以故。此为破戒缘。坏正行缘。不正见缘。乐饮食缘。地狱饿鬼畜生缘。作胜慧障。闭涅盘门。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　舍利子。复以何故。世人名妇以为母众。舍利子。一切女人生多过失无边幻诳。故名母众。若有随逐母众自在。当知即堕魔罗手中自在为恶。如是舍利子。当知世界一切女人生多过失无边幻诳。心多轻躁。心多掉动。其心流荡。倾覆不住。心似山狖。心似猿猴。善能示现幻诳之术。如是诸相。故名女人以为母众。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　又舍利子。言母众者即母幻村。又亦名为幻之城邑。幻王所都。幻客之亭。幻人之馆。幻国幻村。幻处幻方。是幻世间。是幻世界。是无边幻。是广大幻。是无量幻。是不可思议幻。舍利子。由如是等诸欲重过能趣恶道。故号女人名母幻村。舍利子。譬如幻师善学幻术于大众中示现种种幻诳之事。舍利子。母村亦尔。善学女人幻诳之术。能令丈夫若见若闻若摩若触皆被系缚。又诸女人巧知惑媚。由知媚故势力自在。凡有所作。歌舞戏笑。啼泣往来。若住坐卧。于一切时。能令丈夫不得自在。随彼女人系缚驱使。舍利子。譬如世间成熟稻田被大雹雨伤残滋甚。如是舍利子。是母幻村。犹如大雹堕丈夫田。摧坏一切白法苗稼。消灭都尽。舍利子。诸如是等能趣恶道。贪欲重过。一切世间愚痴凡夫。为之幻惑不能觉了。而复摄受所爱妻妾诸女色欲为之迷醉。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　43.</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　展转同一义　　都无差别性　&nbsp; 由乖理邪执　　起是贪爱心</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　云何四大生　　还能染大造&nbsp;&nbsp;&nbsp; 诸法犹如幻　　无由起贪爱</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　我等邪分别　　妄起贪爱心&nbsp;&nbsp;&nbsp; 不肖者生贪　　贤善人无爱</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　遍于十方界　　无实贪可求&nbsp;&nbsp;&nbsp; 但虚妄分别　　故起斯贪爱</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　是身筋缠裹　 诸血脉所成&nbsp;&nbsp;&nbsp;&nbsp; 不净盛腐积　　水洗诸漏孔</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　虚覆心使然　 巧伪而合成&nbsp;&nbsp;&nbsp;&nbsp; 机关如木人　　求之甚难得</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　人体相连缀　　皆由父母生&nbsp;&nbsp;&nbsp; 若干之节解　　因缘化成立</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　依而致颜色　　悉当为衰耗&nbsp;&nbsp;&nbsp; 众材合起车　　计体犹亦然</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　计本为瑕秽　　譬如臭烂尸&nbsp;&nbsp;&nbsp; 亦如诸尘垢　　体虫俱复然</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　亦如画好像　　会当归腐败&nbsp;&nbsp;&nbsp; 以谛见本无　　安可附近之</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　其有行犯淫　　而心嗔恚痴&nbsp;&nbsp;&nbsp; 当教讽诵经　　及劝使为福</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　尘劳虽兴盛　　缘是除罪盖&nbsp;&nbsp;&nbsp; 因斯之方便　&nbsp; 然后得生天</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　44.爱欲罪生。不可称限。超越色欲。众想休歇。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　45.尘劳之秽。乐少忧多。多坏少成。无有节限。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　46.初坐禅人于此死尸成珍宝想。如是欢喜心得受持。心常修行灭于诸盖。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　47.犹被贪心而随逐者。复应随顺如是经典。所谓眼如聚沫不可撮摩。何以故。彼聚沫等一切诸法。本无有我。亦无有情无有命者。无数取趣。无摩纳婆。无丈夫。无意生。无作者。无受者。于如是等无作无受。一切法中谁能染爱。又于何所而生染爱。</font></p>
<p style="margin-top: 0px; text-justify: inter-ideograph; font-size: 12pt; margin-bottom: 0px; line-height: 1.5; font-family: 宋体; text-align: justify"><font style="font-size: 11pt">　　48.四种因缘众生生欲。何者为四。色贪。长短赤白等贪。触贪。乐贪。乐歌舞种种庄严璎珞服饰等贪。何者色贪。色名四大和合。生灭不住。无我无众生。如是四大。无我无众生。一切凡夫无明颠倒。横于色中而生觉观。此是男此是女。此好此恶。此可乐此不可乐。欲火入心犹如鬼着。</font></p>
				                
						</center></div><hr><script charset='utf-8' src='../js/hui.js'></script></body></html> 