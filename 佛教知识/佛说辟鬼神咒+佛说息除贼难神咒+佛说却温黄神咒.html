<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,佛说辟鬼神咒+佛说息除贼难神咒+佛说却温黄神咒' />
<link href='../css/3.css' rel='stylesheet' type='text/css'></head><body><hr><center><div class='zw'>佛说辟鬼神咒+佛说息除贼难神咒+佛说却温黄神咒</div></center><br><center><div>作者：佚名　来源：佛学在线</div></center><br><div class='zw'><center>
        <div class="zw">
			
							<p><strong><span style="font-size: 20px">&nbsp;&nbsp;&nbsp; 佛说：辟鬼神咒</span></strong></p>
<p><strong><span style="font-size: 20px">　　《佛说檀特罗麻油述经》</span></strong></p>
<p><strong><span style="font-size: 20px">　　东晋竺昙无兰译</span></strong></p>
<p><strong><span style="font-size: 20px">　　佛在摩竭国因沙夺山中。</span></strong></p>
<p><strong><span style="font-size: 20px">　　时佛子罗云，随佛在山中。罗云夜卧，为鬼神所娆，惊起。</span></strong></p>
<p><strong><span style="font-size: 20px">　　明日，至佛所为佛作礼，却在一面树下坐。罗云以手扶颊，低头不乐，默然不语。</span></strong></p>
<p><strong><span style="font-size: 20px">　　佛即问罗云：何以低头如畏怖状?</span></strong></p>
<p><strong><span style="font-size: 20px">　　罗云言：我昨日夜卧，为鬼神所娆。</span></strong></p>
<p><strong><span style="font-size: 20px">　　佛语罗云：天下或生人娆人，或山神娆人，或道沟边鬼神娆人，或善死鬼神娆人，来欲试人，经道恐人，欲知其心坚濡。</span></strong></p>
<p><strong><span style="font-size: 20px">　　佛语罗云：汝取佛辟鬼神咒，后倘有鬼神来娆汝者，持是鬼神名字，以慈心说之：</span></strong></p>
<p><strong><span style="font-size: 20px">　　阿波竭　证证竭　无多萨　喜迟比迟沾波沾波迦罗准　维陵无　因轮无　指轮无　汉沙无　因登罗　宋林罗　和林罗　波耶越罗　檀特罗</span></strong></p>
<p><strong><span style="font-size: 20px">　　佛言：是檀特罗经，佛故为诸弟子结恩经。</span></strong></p>
<p><strong><span style="font-size: 20px">　　佛告诸弟子：有急者，当读之。鬼神倘来娆人者，当持慈心哀心，净还自视五藏，思念五藏。佛说是经时，日月尚有堕地，佛语终不有异。今佛说是檀特罗经，以说生人欲来娆人者，不得娆人。山神亦不得娆人。道沟边鬼神，亦不得娆人。腥死鬼神，亦不得娆人。善死鬼神，亦不得娆人。闻是语，火为不燃;食饭得毒，毒为不行;欲杀人，刀为不向;溺深水中，为不没难。</span></strong></p>
<p><strong><span style="font-size: 20px">　　群有四子人行空闲处，若行县邑中大国中，若对会、若大坐中，耆老中、伴侣中，步行中、坐卧中，值有蛊道家者，向读是经，蛊道为不行。</span></strong></p>
<p><strong><span style="font-size: 20px">　　佛即为罗云说，使罗云为诸比丘、比丘尼、优婆塞、优婆夷，及诸白衣，皆令讽诵之。</span></strong></p>
<p><strong><span style="font-size: 20px">　　《佛说息除贼难陀罗尼经》</span></strong></p>
<p><strong><span style="font-size: 20px">　　如是我闻。一时佛在摩伽陀国。与诸大众围绕经行。到于庵罗树园侧韦提呬山帝释岩中。时尊者阿难。忽见大恶贼众遥远而来。见已生大恐怖。心怀忧恼身毛皆竖。时尊者阿难疾往佛所。到已合掌而白佛言。世尊我今遥见有大恶贼。唯愿世尊为作救护。</span></strong></p>
<p><strong><span style="font-size: 20px">　　尔时世尊闻尊者阿难言已。告阿难言汝怖贼耶。阿难白佛言甚怖世尊。佛言阿难汝勿得怖。我有陀罗尼能除贼难。是时尊者阿难闻佛语已心生欢喜。作如是言唯愿世尊为我宣说。</span></strong></p>
<p><strong><span style="font-size: 20px">　　尔时世尊即说大轮结界陀罗尼曰。</span></strong></p>
<p><strong><span style="font-size: 20px">　　怛[寧*也](切身下同)他(一)阿焬路哥(二)钵啰路计(三)伊该阿提钵底(四)藕(引)哩巘驮(引)哩(五)赞拏哩(六)摩登儗(七)惹虞哩(八)补哥细(九)</span></strong></p>
<p><strong><span style="font-size: 20px">　　尔时世尊说是陀罗尼已。告尊者阿难汝今可往。以此陀罗尼。面十二由旬当作结界。令得安隐息除贼难。乃至刀剑器杖等悉不能侵。又复能令彼诸恶贼。不离本处旋如陶家轮。又复阿难若人遇贼难时。当用净白线。以此陀罗尼加持七遍。结作七结过难即解。所有贼众皆如禁缚不能为难。</span></strong></p>
<p><strong><span style="font-size: 20px">　　尔时世尊说是经已。尊者阿难及诸大众。闻佛所说皆大欢喜信受奉行。</span></strong></p>
<p><strong><span style="font-size: 20px">　　《佛说却温黄神咒经》</span></strong></p>
<p><strong><span style="font-size: 20px">　　闻如是。一时佛游王舍城。竹林精舍。与四部弟子大众俱会。为说经法。尔时维耶离国。属疫气猛盛赫赫。犹如炽火。死亡无数。无所归趣。无方救疗。于是阿难长跪合掌。白佛言。彼维耶离国。遭温气疫毒。唯愿世尊。说诸圣术。却彼毒气。令得安稳离众者患。佛告贤者阿难。汝当听受之。有七鬼神常吐毒气。以害万姓。若人得毒。头痛寒热。百节欲解。苦痛难言。人有知其名字者。毒不害人。是故吾今。为汝说之。阿难言。愿欲闻之。佛言。若四辈弟子。欲称鬼神名字之时。当言南无佛陀耶。南无达摩耶。南无僧伽耶。南无十方诸佛。南无诸菩萨摩词萨。南无诸圣僧。南无咒师。今我弟子某甲所说神咒。即从其愿。如是神名。我今当说。沙罗佉。三说沙罗佉已。便说咒曰。</span></strong></p>
<p><strong><span style="font-size: 20px">　　梦多难鬼，阿佉尼鬼，尼佉尸鬼，阿佉那鬼，波罗尼鬼，阿毗罗鬼，波提梨鬼。</span></strong></p>
<p><strong><span style="font-size: 20px">　　佛言是七鬼神咒名字如是。若人热病时当呼七鬼神名字言。疾去疾去莫得久住我弟子身。令毒消灭。病消除愈。我弟子今归依三宝。烧香礼敬。行是诸佛所说神咒。若有咒神不随诸<a href="http://www.foxue.org/" target="_blank" class="keylink">佛教</a>者。头破作七分。如阿梨树枝。若人得病一日二日三日乃至七日。热病烦闷先咒神水。以与病者饮之。当三七遍诵此咒经。病毒五温之病。并皆消灭。若亦立门书着气病者。当额书七鬼神名字。复取五色缕线各各结其名字。系着门上。大吉祥也。若能勤诵此经。专心受持斋戒。不吃熏辛。诵此七鬼神名字。温鬼永断。不过门户。自进至患家鬼见皆走。一身永不染天行。若能专心劝人书写受持读诵此经。消殃却害。若人不能诵。得竹筒盛安门户上。温鬼不敢过门。亦得延年益寿大吉祥也。</span></strong></p>
<p><strong><span style="font-size: 20px">　　阿难叉手白佛言。当何名此经。云何奉持。佛言此经名为却温神咒。佛说如是。天龙鬼神。一切大众。闻咒欢喜。作礼奉行。</span></strong></p>
<p><strong><span style="font-size: 20px">　　《却温神咒》：</span></strong></p>
<p><strong><span style="font-size: 20px">　　南无佛陀耶、南无达摩耶、南无僧伽耶、南无十方诸佛、南无诸菩萨摩词萨、南无诸圣僧、南无咒师。沙罗佉、沙罗佉、沙罗佉;梦多难鬼、阿佉尼鬼、尼佉尸鬼、阿佉那鬼、波罗尼鬼、阿毗罗鬼、波提梨鬼。疾去、疾去、莫得久住。</span></strong></p>
				                
						</center></div><hr><script charset='utf-8' src='../js/hui.js'></script></body></html> 