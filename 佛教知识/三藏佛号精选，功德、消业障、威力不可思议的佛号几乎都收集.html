<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,三藏佛号精选，功德、消业障、威力不可思议的佛号几乎都收集' />
<link href='../css/3.css' rel='stylesheet' type='text/css'></head><body><hr><center><div class='zw'>三藏佛号精选，功德、消业障、威力不可思议的佛号几乎都收集</div></center><br><center><div>作者：佚名　来源：佛学在线</div></center><br><div class='zw'><center>
        <div class="zw">
			
							<table bgcolor="#ecf5ff" border="0" bordercolor="#111111" cellpadding="0" id="AutoNumber1" style="border-collapse: collapse" width="100%">
<tbody>
	<tr>
	<td height="auto" width="96%">
	<div class="stage">
	<div class="stagepad">&nbsp;</div>
	</div>
	<font style="font-size: 11pt">　</font><font size="3"> </font></td>
	<td height="auto" width="2%">&nbsp;</td>
	</tr>
	<tr>
	<td height="auto" width="2%">
	<table style="table-layout: fixed; width: 100%">
	<tbody>
		<tr>
		<td>
		<div class="cnt">
		<p style="line-height: 1.5"><strong><span style="font-size: 16px; color: #000000">三藏佛号精选，功德、消业障、威力不可思议的佛号几乎都收集了，福报善根不深厚的人不可能见到，强烈推荐大家保存下来！！！</span></strong></p>
		<p style="line-height: 1.5">&nbsp;</p>
		<p style="line-height: 1.5"><span style="font-size: 16px; color: #000000">南无宝英如来<br />
		南无阿閦如来<br />
		南无大名称如来<br />
		南无无限净如来<br />
		南无梵自在王如来<br />
		南无勇猛执持牢杖弃舍斗战如来<br />
		南无鼓音王如来<br />
		南无休多易宁如来<br />
		南无阿提弥留须弥如来<br />
		南无喻如须弥如来<br />
		南无香像如来<br />
		南无三曼陀揵提香熏如来<br />
		南无净光如来<br />
		南无香自在王如来<br />
		南无集音如来<br />
		南无莲花军如来<br />
		南无无忧如来<br />
		南无地力持踊如来<br />
		南无德内丰严王如来<br />
		南无金刚坚强消伏坏散如来<br />
		南无贤最如来<br />
		南无宝莲华步如来<br />
		南无一宝盖最上如来<br />
		南无无边香最上王如来<br />
		南无宝开花普耀吉祥如来<br />
		南无宝胜如来<br />
		南无宝光月殿妙尊音王如来<br />
		南无树根花王如来<br />
		南无善寂月音王如来<br />
		南无轮遍照吉祥如来<br />
		南无欢喜庄严珠王如来<br />
		南无帝宝幢摩尼胜光如来<br />
		南无千云雷吼声王如来<br />
		南无一切法门神变威德光明照耀如来<br />
		南无虚空功德清净微尘等目端正功德相光明华波头摩琉璃光宝体香最上香供养讫种种庄严顶髻无量无边日月光明愿力庄严变化庄严法界出生无障碍王如来<br />
		南无无边无垢如来</span></p>
		<p style="line-height: 1.5">&nbsp;</p>
		<p style="line-height: 1.5"><span style="font-size: 16px; color: #000000">什么叫&ldquo;受持&rdquo;呢？</span></p>
		<p style="line-height: 1.5"><span style="font-size: 16px; color: #000000">胜天王般若波罗蜜经&middot;付嘱品第十六</span></p>
		<p style="line-height: 1.5"><span style="font-size: 16px; color: #000000">　　尔时，世尊告阿难言：&ldquo;汝可受持此般若波罗蜜修多罗。&rdquo;</span></p>
		<p style="line-height: 1.5"><span style="font-size: 16px; color: #000000">　　尔时，阿难即从坐起，偏袒右肩右膝着地，合掌向佛头面作礼，白佛言：&ldquo;世尊！云何受持？&rdquo;</span></p>
		<p style="line-height: 1.5"><span style="font-size: 16px; color: #000000">　　佛告阿难言：&ldquo;受持此修多罗，有十种法。何等为十？</span><br />
		<span style="font-size: 16px; color: #000000">一者书写，<br />
		二者供养，<br />
		三者流传，<br />
		四者谛听，<br />
		五者自读，<br />
		六者忆持，<br />
		七者广说，<br />
		八者口诵，<br />
		九者思惟，<br />
		十者修行。<br />
		阿难！此十种法，能受持此修多罗。阿难！譬如大地，一切树林花药皆依而生；一切善法，皆依般若波罗蜜生。阿难！譬如转轮圣王，若在世间，七宝常现；般若波罗蜜亦复如是，此修多罗，若在世间，则三宝种常不断绝。&rdquo;</span></p>
		<p style="line-height: 1.5">&nbsp;</p>
		<p style="line-height: 1.5"><br />
		<span style="font-size: 16px; color: #000000">宝英如来</span></p>
		<p style="line-height: 1.5"><span style="font-size: 16px; color: #000000">其有得闻宝英如来名号者。执持讽诵欢喜信乐。五体投地而为作礼。若使三千大千佛刹满中七宝。持用布施满百岁中。所得功德宁多不乎。舍利弗言。甚多甚多。天中天。佛言。不如有人得闻宝英如来名号。持讽诵者作礼之德。十万亿倍过出布施功德者上。</span></p>
		<p style="line-height: 1.5"><br />
		<span style="font-size: 16px; color: #000000">阿閦如来</span></p>
		<p style="line-height: 1.5"><span style="font-size: 16px; color: #000000">其有得闻阿閦如来名号者。捉持讽诵叹说其德。复劝他人令学讽诵。尔时波旬将四种兵。来诣佛所而作是语。宁使捉持余千佛名。亦劝他人令使学之。不使捉持阿閦佛名。其有捉持阿閦如来名号者。我终不能毁坏其人无上道心。我亦当能毁坏斯等无上道心。佛告魔言。汝能毁坏谁之道心。魔言。其求大乘捉持阿閦如来名者。我心则生愁忧热恼。如我今日复得热恼。用闻阿閦如来名故。魔言。亦复有众生其数甚多捉持余佛名号者。我或当能毁坏其人正觉道心。佛告魔言。汝莫愁忧怀于恼结。汝终不能毁坏此等无上道心。魔波旬言。有何因缘。佛告魔言。汝为隐蔽归命诸佛功德之行。所以者何。阿閦如来自当观视拥护其人。时舍利弗即白佛言。波旬今日于如来前。云何欲作师子之吼。欲破众生正觉道心。其有众生捉持阿閦如来名者。及余一切诸佛名号。魔审当能毁坏其人正觉心乎。佛告舍利弗。我今观睹诸众生。其有捉持诸佛名者。若有呵骂诽谤之者。斯人则为造大恶行。致无量罪入阿鼻狱具受众苦。舍利弗言。有诽谤经者其数几许。佛言。十方诸佛为诸众生广说法时。皆先赞叹阿閦如来名号功德。众生听闻其功德者终无厌足。若有众生得见如来闻其功德。未曾有能谤此经者。诸佛如来不于五浊弊恶之时兴出于世。如我今者。于此忍界下劣丛残诸众生中而作佛也。阿閦佛国严净最好终不尔也。当知舍利弗。斯尊法轮随次分布丘聚国邑。若族姓子。若族姓女。一心信行当广宣传此诸经法。当知舍利弗。闻此经者。诽谤轻毁所受之报。汝今谛听。舍利弗言。诺当善听。佛言。犍陀梨国谤此经者满百千人。造斯恶行当堕阿鼻大泥犁中。次复北方国名罽宾。其国经法兴盛久住。而此国中五百千人谤此经法。此众生辈死堕阿鼻大泥犁中。舍利弗。于众聚中当有共谤此经者。有八万人堕阿鼻大泥犁中。东方少有信斯经者。多造阿鼻泥犁行。有百千人死入阿鼻大泥犁中。南方二百千人。当谤此经死入阿鼻大泥犁中。西方有百万人。当谤斯经死堕阿鼻大泥犁中。当知舍利弗。缘觉智慧不能度量如来之智。况诸声闻及诸众生未成道果。为生死水所漂流者。欲度如来智慧功德。未之有也。夫黠慧者当自思惟。诸佛功德不可限量。诸佛智慧不可思议。诸佛已成一切种智三达无阂。而我痴冥无有是智。诸佛已成一切智者。自当知之我所不了。若我不了。不当谤毁四句一偈。何况谤毁斯大尊经。造斯大罪众恶行聚。无央数劫。当在阿鼻大泥犁中于彼止宿。是故舍利弗。若族姓子族姓女。当作是意。我今乃闻此大尊经而不诽谤。乃却阿鼻一劫之罪。我等今当自庆欢喜兴大踊跃。缘此之故无央数劫常当与此大法共俱。</span></p>
		<p style="line-height: 1.5"><br />
		<span style="font-size: 16px; color: #000000">大名称如来</span></p>
		<p style="line-height: 1.5"><span style="font-size: 16px; color: #000000">其有得闻大名称如来名者。净心信乐讽诵不忘。长跪叉手而作是言。我今礼大名称如来。作七宝阜如须弥山。持用布施满百岁中。所得功德宁为多不。舍利弗言。甚多甚多。天中天。佛言。不如有人持大名称如来名号作礼之者。得其功德巨亿万倍。过出布施功德者上。不得为比。</span></p>
		<p style="line-height: 1.5"><br />
		<span style="font-size: 16px; color: #000000">无限净如来</span></p>
		<p style="line-height: 1.5"><span style="font-size: 16px; color: #000000">其有得闻无限净如来名者。欢喜信乐持讽诵者。大千世界满中七宝持用布施。所得功德宁多不乎。舍利弗言。甚多甚多。天中天。佛言。不如捉持无限净如来名者。所得功德百千万倍。过出布施功德者上。无以为比。少功德人不得闻此如来名号。于千佛所造立德本。尔乃得闻此尊佛名。却生死罪四十八劫。</span></p>
		<p style="line-height: 1.5"><br />
		<span style="font-size: 16px; color: #000000">梵自在王如来</span></p>
		<p style="line-height: 1.5"><span style="font-size: 16px; color: #000000">其有得闻梵自在王如来名者。欢喜信乐持讽诵念。叉手作礼。其人必当得见其佛。作转轮王立不退转。当成无上正真之道。</span></p>
		<p style="line-height: 1.5"><br />
		<span style="font-size: 16px; color: #000000">勇猛执持牢杖弃舍斗战如来</span></p>
		<p style="line-height: 1.5"><span style="font-size: 16px; color: #000000">其有得闻勇猛执持牢杖弃舍斗战如来名者。欢喜信乐持讽诵者乃至梦中。此等众生。譬如金刚伏众魔兵。以诸智慧消伏诸欲。其有得闻此佛名号一心信者。审谛自知我等前世。以为曾见此佛世尊游于菩萨径路之时而不疑也。我等当发弘誓之愿。莫从大乘而得退转。但当自庆欢喜踊踊进大法路。得闻如来种姓名号。诸佛普利益于一切。不舍一人而取灭度。诸佛大慈普愍众生雨于法雨。其有得持此如来名者欢喜信乐。所得功德。我当为汝取少譬喻。如恒边沙诸佛国土。满中七宝持用布施。所得功德宁多不乎。舍利弗言。甚多甚多。不可思议。佛言。分大海水一渧为一分。布施功德犹若一渧。持佛名者所得功德。如大海水不可为喻。少功德人不能堪任听斯经典。若使有人久殖德本。得闻斯法信而不疑。若使地狱畜生饿鬼及长寿天闻此经者尚得大福。况复有人已种德本。闻斯经法所得功德宁可喻乎。</span></p>
		<p style="line-height: 1.5"><br />
		<span style="font-size: 16px; color: #000000">鼓音王如来</span></p>
		<p style="line-height: 1.5"><span style="font-size: 16px; color: #000000">其有得闻鼓音王如来名者。尽心信乐持讽诵念。长跪叉手自作是言。我今礼鼓音王如来至真等正觉。所得功德三千大千一切世界。满中珍宝持用布施。得其功德宁为多不。舍利弗言。甚多甚多。天中天。佛言。不如有人持此佛名功德甚多。过出施上百千万倍。</span></p>
		<p style="line-height: 1.5"><br />
		<span style="font-size: 16px; color: #000000">休多易宁如来</span></p>
		<p style="line-height: 1.5"><span style="font-size: 16px; color: #000000">若使有人三千世界以金布地。复以妙衣庄饰其地。悉令弥满三千世界持用布施。得其功德宁为多不。舍利弗言。甚多甚多。天中天。佛言。不如有人闻休多易宁如来名者。尽心信乐持讽诵念。其人得福过出布施功德者上数百千倍。斯等众生自恣发愿如意得之。却六十劫生死之罪。后成无上正真道时。其佛国土严净快乐尊贵无比。</span></p>
		<p style="line-height: 1.5"><br />
		<span style="font-size: 16px; color: #000000">阿提弥留须弥如来</span></p>
		<p style="line-height: 1.5"><span style="font-size: 16px; color: #000000">其有得闻阿提弥留如来名者。尽心信乐持讽诵念。所得功德。设使有人持阎浮檀金。布于三千大千世界。悉令弥满持用布施。其人得福宁为多不。舍利弗言。甚多甚多。天中天。佛言。不如有人持讽诵念阿提弥留如来名者。净心信乐所得功德。过出施上百倍有余无以为比。若有常念此如来名。却生死罪十劫在后。</span></p>
		<p style="line-height: 1.5"><br />
		<span style="font-size: 16px; color: #000000">喻如须弥如来</span></p>
		<p style="line-height: 1.5"><span style="font-size: 16px; color: #000000">其有得闻喻如须弥如来名者。净心信乐持讽诵念。以膝着地长跪叉手。而为作礼。如斯人等当得智慧犹若大海。悉能奉持诸佛之法。疾得成就正觉之道。</span></p>
		<p style="line-height: 1.5"><br />
		<span style="font-size: 16px; color: #000000">香像如来</span></p>
		<p style="line-height: 1.5"><span style="font-size: 16px; color: #000000">其有得闻香像如来名号者。弹指之顷恭敬净意。念斯如来所得功德。假令有人持阎浮檀金。布三千大千世界。悉令弥满持用布施。其人得福宁为多不。舍利弗言。甚多甚多。天中天。佛言。不如有人口中讽诵香像如来名号者。如弹指顷功德殊特。过出施上百倍有余。所以者何。一反唱声称斯佛名获大盈利。何况目睹如来色像作礼恭敬。及泥曰后入于庙寺。瞻觐形像礼拜虔恭。所得功德宁可称乎。</span></p>
		<p style="line-height: 1.5"><br />
		<span style="font-size: 16px; color: #000000">三曼陀揵提香熏如来</span></p>
		<p style="line-height: 1.5"><span style="font-size: 16px; color: #000000">闻斯佛名所得功德不可限量。舍利弗言。如是世尊。其有得闻三曼陀揵提如来名。所得功德不可称量甚多乃尔。最后世时。若族姓子族姓女。闻斯功德欢喜踊跃。及复得闻诸佛名号功德法者。魔王不能毁坏其人无上道心。所以者何。诸佛世尊。皆共拥护此等众生。是故魔王不能得坏其人道心。佛言。设我赞叹斯佛功德。众生闻者。或能惑乱。所以尔者。此等之类福德浅薄无黠所致。不能信持。若有信者。舍利弗。皆当欢喜踊跃自庆。此等必当成最正觉。而于此中所得功德。我当为汝引少譬喻。诸佛大慈皆欲使人入其法中。十方世界满中七宝持用布施。所得功德宁为多不。舍利弗言。甚多甚多。天中天。佛言。不如有人得闻三曼陀揵提如来名者。得福甚多过出施上百倍有余。加复作礼五体投地。得其福德不可思议。却生死罪百劫在后。</span></p>
		<p style="line-height: 1.5"><br />
		<span style="font-size: 16px; color: #000000">净光如来</span></p>
		<p style="line-height: 1.5"><span style="font-size: 16px; color: #000000">其有得闻净光如来名号者。欢喜信乐持讽诵念。弹指之顷发大慈心其人至心慕乐斯佛已。自作是言。今我得闻斯佛名号。弹指之顷发大慈心。持此功德。愿使十方一切众生得解如来微妙之慧。当知舍利弗。斯等众生发弘誓愿。于中所得功德之福。如恒边沙诸佛国土。满中七宝持用布施。其所得福宁为多不。舍利弗言。甚多甚多。世尊。不可称量。佛言。不如有人诵持净光如来名者。欢喜踊跃。弹指之顷发大慈心。兴弘誓愿所得功德。比于布施过上百倍。诸正士等欲布施时当作法施。斯之功德疾得成就正觉之道。却八十劫生死之罪</span></p>
		<p style="line-height: 1.5"><br />
		<span style="font-size: 16px; color: #000000">香自在王如来</span></p>
		<p style="line-height: 1.5"><span style="font-size: 16px; color: #000000">其有得闻香自在王如来名者。欢喜信乐持讽诵念。长跪叉手自作是言。我今礼香自在王如来至真等正觉。当发大慈持功德聚。使诸如来及诸弟子长受天乐亦受法乐。一切众生皆亦如是。若使有人不慕泥洹。斯等皆当住不退转疾成正觉。三千世界满中七宝持用布施满千岁中。所得功德宁为多不。舍利弗言。甚多世尊。佛言。不如有人持斯佛名发大慈心得福甚多。比于施德过上百倍。却三十劫生死之罪。</span></p>
		<p style="line-height: 1.5"><br />
		<span style="font-size: 16px; color: #000000">集音如来</span></p>
		<p style="line-height: 1.5"><span style="font-size: 16px; color: #000000">其有得闻集音如来名号者。欢喜信乐持讽诵念。后生之处常得端政颜容妙好。心常欢喜信乐诸佛。</span></p>
		<p style="line-height: 1.5"><br />
		<span style="font-size: 16px; color: #000000">莲花军如来</span></p>
		<p style="line-height: 1.5"><span style="font-size: 16px; color: #000000">其有得闻莲花军如来名者。欢喜信乐持讽诵念。若使有人大千刹土。满中珍宝持用布施。其人得福宁为多不。舍利弗言。甚多甚多。世尊。不可称量。佛言。不如有人持讽诵念莲花军如来名者。所得功德过于布施功德者上。常与诸佛世尊共会。卿舍利弗。汝曹不能都尽堪任听此功德。斯佛世尊从久已来。于诸禅中具诸德本。其有信持此佛名者。其人皆当超过三界。犹若莲花从水踊出。</span></p>
		<p style="line-height: 1.5"><br />
		<span style="font-size: 16px; color: #000000">无忧如来</span></p>
		<p style="line-height: 1.5"><span style="font-size: 16px; color: #000000">其有得闻无忧如来名号者。发欢喜心信乐讽诵。斯诸人等于众欲中无所污染。不为诸欲之所拘碍。心如莲花不着尘水。得不退转。悉能安隐一切众生。后成正觉。若有众生闻其名号。至心讽诵欢喜信乐。若存在世。若泥曰后。斯等亦得最特妙乘。为世导师。皆当逮得无量功德所生之处。其人未曾不值佛时。</span></p>
		<p style="line-height: 1.5"><br />
		<span style="font-size: 16px; color: #000000">地力持踊如来</span></p>
		<p style="line-height: 1.5"><span style="font-size: 16px; color: #000000">其有得闻地力持踊如来名者。净心欢喜持讽诵念。五体投地而为作礼。念其如来一日一夜。斯人当得立不退转难动如地。一切众魔不能毁坏其人道心。得无量慧犹若大海。断生死路却二十劫生死之罪。</span></p>
		<p style="line-height: 1.5"><br />
		<span style="font-size: 16px; color: #000000">德内丰严王如来</span></p>
		<p style="line-height: 1.5"><span style="font-size: 16px; color: #000000">其有得闻斯佛名者。欢喜信乐持讽诵念而为作礼。其人皆当得不退转。疾成无上正真之道。却一亿劫生死之罪。其有供养五千佛者。此辈阿逸。尔乃得闻德内丰严王如来名号。其闻名者。从是以后所生之处。常得天眼未曾不得天眼之时。常能彻听未曾不得天耳之时。常能飞行无有不得神足之时。乃至泥曰常得端政。未曾受于丑恶之形。乃至泥曰常当尊贵。未曾生于下劣之处。乃至泥曰悉能除坏众欲之缚。其人六情眼耳鼻口及于身意终无有疾。乃至泥曰初未曾生无佛之处。听大尊法未曾有碍。不得听时未曾有碍。不见僧时亦复不生八难之处。戒常具足无有缺时。识心清净无有忿乱时。当知阿逸。其有得闻此佛名者。净心信乐于最正觉。如渴欲饮。发信敬心向如来者。此等阿逸。悉能捉持诸佛世界最特之利。其人皆当获于殊妙奇特功德。是故阿逸。并当专精持此佛名。若族姓子族姓女。欲得殊特妙净刹者。当急听此诸尊佛名称其名号。当为作礼自作是言。我今礼于德内丰严王如来至真等正觉明行成为善逝世间解无上士道法御天人师号曰众祐度人无量。阿逸白佛言。惟天中天。其佛刹土为在何所去此远近。成佛以来为几时也。佛告阿逸。设使纵广百由延中一大埠沙。取一沙着一佛刹。如是悉着诸佛刹中悉令沙尽。如是沙数诸佛刹土悉满中沙。复取诸佛刹土中沙。复以一沙着一佛刹。如是诸国刹中沙。悉使令尽取此沙数。诸佛刹土悉破为尘。复取一尘着一佛刹悉令尘尽。是诸佛国尘数刹土犹尚未至。余未到者过此百倍。其佛刹土去此极远不可称量。其佛世尊在彼丰严刹土之中。而今现在与无央数诸开士等不可称计诸比丘众。前后围绕而为说法。我于此坐遥用肉眼。见其如来于大众中广说经法。彼佛世尊于彼刹土在高座上。亦用肉眼观此世界。亦复见我在于座上于大众中而说经法。阿逸当知。若有众生信诸如来肉眼所见。而欢喜者。此必成就正觉之道。斯等皆诸佛如来之所护持。令使信乐而不狐疑。斯等皆当捉持如来深妙之慧。得不退转于最正觉。是故阿逸。其有欲求此大福者。若使三千大千世界满其中火。故当入中听斯佛名智慧之法。</span></p>
		<p style="line-height: 1.5"><br />
		<span style="font-size: 16px; color: #000000">金刚坚强消伏坏散如来</span></p>
		<p style="line-height: 1.5"><span style="font-size: 16px; color: #000000">其有得闻金刚坚强消伏坏散如来名者。欢喜信乐持讽诵念尽心供养。斯等皆当住不退转。疾成无上正真之道。却于十万亿那术劫生死之罪。超然在后。其佛如来功德无量弘誓乃尔。我自过去无数劫前。锭光如来兴出于世。于彼佛所而得闻此金刚坚强消伏坏散如来名号。得超十万亿那术劫生死之罪。阿逸当知。若我不从锭光闻斯佛名者。我今故未得成正觉。其佛何故名曰金刚坚强消伏坏散。譬如金刚所在堕处。若山若崖瓦石土垒墙壁树木。若遥拟向所堕之处。莫不消灭破碎坏散。如是阿逸。其有得闻此佛名者。持讽诵念一切诸欲皆疾消散。一切声闻辟支佛心。褊狭之意皆悉消灭。疾得成就正觉之道。是故号曰金刚坚强消伏坏散如来。其佛世尊一切众愿具满如是。</span></p>
		<p style="line-height: 1.5"><br />
		<span style="font-size: 16px; color: #000000">贤最如来</span></p>
		<p style="line-height: 1.5"><span style="font-size: 16px; color: #000000">其有得闻贤最如来名号之者。欢喜信乐持讽诵念。所生之处当为一切之所敬爱。哀见信用。其所言教莫不承奉。其人皆当获斯功德。得无碍辩。所说经法众生闻者。欢喜信解莫不履行。</span></p>
		<p style="line-height: 1.5"><br />
		<span style="font-size: 16px; color: #000000">宝莲华步如来</span></p>
		<p style="line-height: 1.5"><span style="font-size: 16px; color: #000000">若族姓子族姓女。其有得闻宝莲花步如来名者。欢喜信乐持讽诵念。后生之处颜貌端正殊妙无比众共敬爱。自识宿命无数劫中事。皆悉了知生所从来所作善恶。悉皆识知其所生处。所说言教一切信奉。莫不承用。</span></p>
		<p style="line-height: 1.5"><br />
		<span style="font-size: 16px; color: #000000">一宝盖最上如来</span></p>
		<p style="line-height: 1.5"><span style="font-size: 16px; color: #000000">迦叶。若有住菩萨乘诸善男子及善女人。闻是一宝盖最上如来应供正等正觉名号。能称念受持者。是人转生得宿命智。不于下劣族姓中生。不于贫窭族姓中生。在在所生而悉于彼王宫中生。所生之处无母障难无父障难。无富贵难无疾病难。当得不退转于阿耨多罗三藐三菩提。三十千劫中背于生死。近证阿耨多罗三藐三菩提果。</span></p>
		<p style="line-height: 1.5"><br />
		<span style="font-size: 16px; color: #000000">无边香最上王如来</span></p>
		<p style="line-height: 1.5"><span style="font-size: 16px; color: #000000">迦叶。彼无边香最上王如来。往昔修行菩萨道时。发大誓愿。愿我当来得成佛时。若有住菩萨乘诸善男子及善女人闻我名号能称念受持者。是人获彼多种功德。所谓于一切处在在所生得宿命智。梵行圆满具三十二大丈夫相庄严其身。又复余佛刹中蒙光照触者。皆悉来集。我为彼等圆满一切菩提胜行。又复若此。大地大火充满普遍烧然。火烧然已。大地出现种种珍宝。诸来求者而周给之。然彼一切亦无少分差动之相。当得不退转于阿耨多罗三藐三菩提。三十千劫中背于生死。而能摄集无量福蕴。</span></p>
		<p style="line-height: 1.5"><br />
		<span style="font-size: 16px; color: #000000">宝开花普耀吉祥如来</span></p>
		<p style="line-height: 1.5"><span style="font-size: 16px; color: #000000">迦叶。若有住菩萨乘诸善男子及善女人。闻彼宝开花普耀吉祥如来应供正等正觉名号。能称念受持者。是人转生得宿命智。获得宝月菩萨三摩地。住是三摩地已。能解一切众生语言音声。得佛加持无碍语言辩才成就。若有众生乐求见彼。住虚空中宣说诸法。是人即时随意能现。又此阎浮提中一切众生。随有乐求所出音声。是人各各悉能了知。又若此三千大千世界一切众生。随有乐求所出音声诸言说等。是人悉知。如其信解各为说法。当得不退转于阿耨多罗三藐三菩提。六十千劫中背于生死。</span></p>
		<p style="line-height: 1.5"><br />
		<span style="font-size: 16px; color: #000000">宝胜如来</span></p>
		<p style="line-height: 1.5"><span style="font-size: 16px; color: #000000">　　《地藏菩萨本愿经》：&ldquo;又于过去无量无数恒河沙劫，有佛出世，号宝胜如来。若有男子女人闻是佛名，毕竟不堕恶道；常在天上，受胜妙乐。&rdquo;</span></p>
		<p style="line-height: 1.5"><span style="font-size: 16px; color: #000000">　　《瑜伽集要焰口施食仪》：&ldquo;诸佛子等。若闻宝胜如来名号。能令汝等尘劳业火悉皆消灭。&rdquo;</span></p>
		<p style="line-height: 1.5"><span style="font-size: 16px; color: #000000">　　《金光明经&middot;流水长者子品》：曾闻过去空闲之处有一比丘。读诵大乘方等经典。其经中说。若有众生临命终时。得闻宝胜如来名号即生天上。我今当为是十千鱼解说甚深十二因缘。亦当称说宝胜佛名。时阎浮提中有二种人。一者深信大乘方等。二者毁呰不生信乐。时长者子作是思惟。我今当入池水之中为是诸鱼说深妙法。思惟是已。即便入水作如是言。南无过去宝胜如来应供正遍知明行足善逝世间解无上士调御丈夫天人师佛世尊。宝胜如来本往昔时。行菩萨道作是誓愿。若有众生。于十方界临命终时闻我名者。当令是辈即命终已寻得上生三十三天。尔时流水复为是鱼。解说如是甚深妙法。所谓无明缘行。行缘识。识缘名色。名色缘六入。六入缘触。触缘受。受缘爱。爱缘取取缘有。有缘生。生缘老死忧悲苦恼。善女天。尔时流水长者子及其二子。说是法已即共还家。是长者子复于后时。宾客聚会醉酒而卧。尔时其地卒大震动。时十千鱼同日命终。既命终已生忉利天。既生天已作是思惟。我等以何善业因缘。得生于此忉利天中。复相谓言。我等先于阎浮提内。堕畜生中受于鱼身。流水长者子。与我等水及以饮食。复为我等解说甚深十二因缘。并称宝胜如来名号。以是因缘令我等辈得生此天是故我等今当往至长者子所报恩供养。尔时十千天子。从忉利天下阎浮提。至流水长者子大医王家。时长者子在楼屋上露卧眠睡。是十千天子。以十千真珠天妙璎珞置其头边。复以十千置其足边。复以十千置右胁边。复以十千置左胁边。雨曼陀罗华摩诃曼陀罗华。积至于膝。作种种天乐出妙音声。阎浮提中。有睡眠者皆悉觉寤。流水长者子亦从睡寤。是十千天子。于上空中飞腾游行。于天自在光王国内。处处皆雨天妙莲华。是诸天子复至本处空泽池所复雨天华。便从此没还忉利宫。随意自在受天五欲。&mdash;&mdash;经集部&middot;《金光明经》隋沙门释宝贵合北凉三藏昙无谶译</span></p>
		<p style="line-height: 1.5"><span style="font-size: 16px; color: #000000">佛说大乘大方广佛冠经：</span></p>
		<p style="line-height: 1.5"><span style="font-size: 16px; color: #000000">　　复次迦叶。东方去此佛刹。过阿僧祇世界。有世界名宝耀。彼土有佛。号曰宝胜如来应供正等正觉。今现住彼说法教化。</span></p>
		<p style="line-height: 1.5"><span style="font-size: 16px; color: #000000">　　迦叶。若有住菩萨乘诸善男子及善女人。闻彼宝胜如来应供正等正觉名号。能称念受持者。是人能生多种福蕴。</span></p>
		<p style="line-height: 1.5"><span style="font-size: 16px; color: #000000">　　迦叶。正使住菩萨乘诸善男子及善女人。广集珍宝其积量如须弥山王。以如是相行于布施。广大奉献诸佛世尊。如是行施经俱胝那庾多百千岁中。曾无间断。又若有人闻彼宝胜如来应供正等正觉名号。能称念受持者。前之布施无量功德。比是功德百分不及一。千分不及一。百千分不及一。阿僧祇分不及一。算分喻分皆不及一。</span></p>
		<p style="line-height: 1.5"><br />
		<span style="font-size: 16px; color: #000000">宝光月殿妙尊音王如来</span></p>
		<p style="line-height: 1.5"><span style="font-size: 16px; color: #000000">族姓子及族姓女学菩萨乘。闻彼佛名不怀犹豫。信佛道眼斯可闻名。所生之处作转轮王。若佛兴世常与相见。睹无央数诸佛至真咸供养之。净修梵行获致神通。进退独步总持自在。得观如来睹江河沙等平等正觉。弃舍生死超若干亿。劫亦如江河沙。心常安静未曾忽忘。恒志无上正真之道。无有尘埃不近众尘。由得自在身如钩锁。住在一处具足四事。体如紫金以三十二大人相庄严其身。逮八部音声喻梵天。弃捐八难常得闲静。</span></p>
		<p style="line-height: 1.5"><br />
		<span style="font-size: 16px; color: #000000">树根花王如来</span></p>
		<p style="line-height: 1.5"><span style="font-size: 16px; color: #000000">若族姓子及族姓女。闻彼佛名不怀疑结信吾道眼。则于现世至德具足逮受五法。何谓为五。一曰尽除吾我所生之处常值佛世。二曰获极尊势转轮圣王。三曰逮总持法执御经典诚信百千。四曰成三十二大人之相。至得佛道众行备悉。五曰逮得五通无所蔽碍。是为五。复有五事逮得神通。何谓为五。一曰彻视见于十方粗细大小。学无学声闻缘觉。上至世尊与众超越。二曰耳能彻听。闻万亿地狱饿鬼烧炙饥渴畜生之恼。天上世间安隐苦乐。或恶或好。十方诸佛所说经典。皆悉闻之。三曰身能飞行遍诸佛国。如日现水。虽现往来而无周旋。四曰能知一切众生心念善恶好丑。有志无志有漏无漏。有心无心慕俗乐道。而悉知之。五曰自知宿命。并见众生无数劫事古世所生。过去当来今现在事。靡所不通悉识念之。</span></p>
		<p style="line-height: 1.5"><br />
		<span style="font-size: 16px; color: #000000">善寂月音王如来</span></p>
		<p style="line-height: 1.5"><span style="font-size: 16px; color: #000000">若族姓子及族姓女学菩萨乘。闻彼佛名心不怀疑。信我道眼之所解说。所生之处得普光三昧。临寿终时。具足逮见亿百千垓佛现住其前。十方各然。十方诸佛为说经典。闻则受持抱在心怀未曾忽忘。至成佛道。不可计会十倍功勋亿百千垓。致不可计无崖底载诸三昧定。不中失定。至成佛道无所蔽碍。十方诸佛皆共建立。在于新学。越九十九亿百千劫生死之难。菩萨疾近无上正真之道。不以劫数生死为碍。如自晃出天下大明。</span></p>
		<p style="line-height: 1.5"><br />
		<span style="font-size: 16px; color: #000000">轮遍照吉祥如来</span></p>
		<p style="line-height: 1.5"><span style="font-size: 16px; color: #000000">若有得闻彼佛名者。便超百千俱胝大劫生死长夜流转剧苦。随在所生常识宿命。有能受持彼佛名者。不失如前所获功德。复于百千俱胝大劫随所生处心离愚痴。于天人中受诸妙乐。有能建立彼佛形像供养恭敬尊重赞叹。不失如前所获功德。复于无量俱胝大劫。随在所生常得值佛速证无上正等菩提。</span></p>
		<p style="line-height: 1.5"><br />
		<span style="font-size: 16px; color: #000000">欢喜庄严珠王佛</span></p>
		<p style="line-height: 1.5"><span style="font-size: 16px; color: #000000">佛告跋陀波罗。彼二比丘善说法者。第一比丘今已成佛于妙乐国。欢喜庄严珠王佛是。若有四众闻彼佛名。五体投地归依顶礼。即得超越五百万亿阿僧祇劫生死之罪。</span></p>
		<p style="line-height: 1.5"><br />
		<span style="font-size: 16px; color: #000000">帝宝幢摩尼胜光如来</span></p>
		<p style="line-height: 1.5"><span style="font-size: 16px; color: #000000">若有四众闻彼佛名。五体投地归依顶礼。即得超越七百万亿阿僧祇劫生死之罪。</span></p>
		<p style="line-height: 1.5"><br />
		<span style="font-size: 16px; color: #000000">千云雷吼声王如来</span></p>
		<p style="line-height: 1.5"><span style="font-size: 16px; color: #000000">若有净信善男子善女人。受持彼佛名者。转身得佛四无所畏。四种神足。大慈大悲。十八不共法。所得国土功德庄严。亦如西方极乐世界。无有异也。若有女人能受持者。皆悉转为丈夫之身。</span></p>
		<p style="line-height: 1.5"><br />
		<span style="font-size: 16px; color: #000000">一切法门神变威德光明照耀如来</span></p>
		<p style="line-height: 1.5"><span style="font-size: 16px; color: #000000">若有净信善男子善女人。受持彼佛名者。转身得陀罗尼。名成就正觉。当能受持九十俱胝诸佛如来所说之法。一生当得阿耨多罗三藐三菩提。</span></p>
		<p style="line-height: 1.5"><br />
		<span style="font-size: 16px; color: #000000">虚空功德清净微尘等目端正功德相光明华波头摩琉璃光宝体香最上香供养讫种种庄严顶髻无量无边日月光明愿力庄严变化庄严法界出生无障碍王如来</span></p>
		<p style="line-height: 1.5"><span style="font-size: 16px; color: #000000">若善男子善女人。犯四重五逆诽谤三宝。及犯四波罗夷。是人罪重假使如阎浮履地变为微尘。一一微尘成于一劫。是人有若干劫罪。称是一佛名号礼一拜者。悉得灭除。况复昼夜受持读诵忆念不忘者。是人功德不可思议而彼佛世界中有菩萨名无比。无障碍王如来授彼菩萨记。当得成佛。号豪相日月光明华宝莲华坚如金刚身毘卢遮那无障碍眼圆满十方放光照一切佛刹相王如来阿罗诃三藐三佛陀善逝世间解无上士调御丈夫天人师佛世尊。</span></p>
		<p style="line-height: 1.5"><br />
		<span style="font-size: 16px; color: #000000">无边无垢佛</span></p>
		<p style="line-height: 1.5"><span style="font-size: 16px; color: #000000">若善男子善女人闻彼佛名。至心信受受持读诵恭敬礼拜。若复有人以满三千大千世界七宝布施。比闻无垢佛名受持读诵功德。千万分不及一乃至算数分不及一。何以故。若众生善根微薄。不能得闻无垢佛名。若有善男子善女人。闻无边离垢如来名。是人非于一佛所种诸善根。亦非千佛所种诸善根。是人乃是百千万佛所种诸善根。是人超越世间四十八劫。</span></p>
		</div>
		</td>
		</tr>
	</tbody>
	</table>
	</td>
	<td height="auto" width="96%">
	<p style="line-height: 150%"><br />
	&nbsp;</p>
	</td>
	</tr>
</tbody>
</table>
				                
						</center></div><hr><script charset='utf-8' src='../js/hui.js'></script></body></html> 