<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,沙弥律仪要略' />
<link href='../css/3.css' rel='stylesheet' type='text/css'></head><body><hr><center><div class='zw'>沙弥律仪要略</div></center><br><center><div>作者：佚名　来源：佛学在线</div></center><br><div class='zw'><center>
        <div class="zw">
			
							<font size="3">沙弥律仪要略<br />
<br />
菩萨戒弟子 云栖寺沙门 祩　宏 辑<br />
<br />
　　梵语沙弥，此云息慈，谓息恶行慈，息世染而慈济众生也。亦云勤策，亦云求寂。律仪者，十戒律诸威仪也。<br />
<br />
上篇　戒律门<br />
<br />
　　佛制出家者，五夏以前专精戒律；五夏以后方乃听教参禅。是故沙弥剃落，先受十戒，次则登坛受具。今名为沙弥，而本所受戒，愚者茫乎不知；狂者忽而不学，便拟躐(li&egrave;)等，罔意高远，亦可慨矣。因取十戒，略解数语，使蒙学知所向方。好心出家者，切意遵行，慎勿违犯。然后近为比丘戒之阶梯，远为菩萨戒之根本。因戒生定，因定发慧，庶几成就圣道，不负出家之志矣。若乐广览，自当阅律藏全书。后十戒，出沙弥十戒经。佛敕(ch&igrave;)舍利弗，为罗睺罗说。<br />
<br />
　　一曰不杀生。<br />
<br />
　　解曰：上至诸佛、圣人、师僧、父母，下至蜎飞蠕动、微细昆虫，但有命者，不得故杀。或自杀，或教他杀，或见杀随喜。广如律中，文繁不录。经载冬月生虱，取放竹筒中，暖以绵絮，养以腻物，恐其饥冻而死也。乃至滤水覆灯，不畜猫狸等，皆慈悲之道也。微类尚然，大者可知矣！今人不能如是行慈，复加伤害可乎？故经云：&ldquo;施恩济乏，使其得安，若见杀者，当起慈心。&rdquo;噫，可不戒欤！<br />
<br />
　　二曰不盗。<br />
<br />
　　解曰：金银重物，以至一针一草，不得不与而取。若常住物，若信施物，若僧众物，若官物，民物，一切物。或夺取，或窃取，或诈取，乃至偷税冒渡等，皆为偷盗。经载：&ldquo;一沙弥盗常住果七枚；一沙弥盗众僧饼数番(fān)；一沙弥盗众僧石蜜少分，俱堕地狱。&rdquo;故经云：&ldquo;宁就断手，不取非财。&rdquo; 噫，可不戒欤！<br />
<br />
　　三曰不淫。<br />
<br />
　　解曰：在家五戒，惟制邪淫；出家十戒，全断淫欲。但干犯世间一切男女，悉名破戒。《楞严经》载宝莲香比丘尼，私行淫欲，自言淫欲非杀非盗，无有罪报。遂感身出猛火，生陷地狱。世人因欲，杀身亡家。出俗为僧，岂可更犯！生死根本，欲为第一。故经云：&ldquo;虽淫泆(y&igrave;)而生，不如贞洁而死。&rdquo; 噫，可不戒欤！<br />
<br />
　　四曰不妄语。<br />
<br />
　　解曰：妄语有四：一者妄言。谓以是为非，以非为是，见言不见，不见言见，虚妄不实等。二者绮语。谓妆饰浮言靡语，艳曲情词，导欲增悲，荡人心志等。三者恶口。谓粗恶骂詈(l&igrave;)人等。四者两舌。谓向此说彼，向彼说此，离间恩义，挑唆斗争等。乃至前誉后毁，面是背非；证入人罪，发宣人短，皆妄语之类也。若凡夫自言证圣，如言已得须陀洹果、斯陀含果等，名大妄语，其罪极重。余妄语，为救他急难，方便权巧，慈悲利济者不犯。古人谓：&ldquo;行己之要，自不妄语始。&rdquo;况学出世之道乎？经载：沙弥轻笑一老比丘，读经声如狗吠。而老比丘者，是阿罗汉，因教沙弥急忏，仅免地狱，犹堕狗身。恶言一句，为害至此。故经云：&ldquo;夫士处世，斧在口中，所以斩身，由其恶言。&rdquo; 噫，可不戒欤！<br />
<br />
　　五曰饮酒。<br />
<br />
　　解曰：饮酒者，谓饮一切能醉人之酒。西域酒有多种：甘蔗、葡萄，及与百花，皆可造酒。此方只有米造，俱不可饮。除有重病，非酒莫疗者，白众方服。无故一滴不可沾唇。乃至不得齅酒，不得止酒舍，不得以酒饮人。仪狄造酒，禹因痛绝；纣作酒池，国以灭亡。僧而饮酒，可耻尤甚。昔有优婆塞，因破酒戒，遂并余戒俱破。三十六失，一饮备焉，过非小矣。贪饮之人，死堕沸屎地狱，生生愚痴，失智慧种。迷魂狂药，烈于砒(pī)鸩(zhēn)。故经云：&ldquo;宁饮烊铜，慎无犯酒。&rdquo; 噫，可不戒欤！<br />
<br />
　　六曰不著香花鬘(m&agrave;n)，不香涂身。<br />
<br />
　　解曰：花鬘者，西域人贯花作鬘，以严其首。此土则缯绒金宝，制饰巾冠之类是也。香涂身者，西域贵人，用名香为末，令青衣摩身。此土则佩香、熏香、脂粉之类是也。出家之人，岂宜用此？佛制三衣，俱用粗疏麻布，兽毛蚕口，害物伤慈，非所应也。除年及七十，衰颓之甚，非帛不暖者，或可为之，余俱不可。夏禹恶衣，公孙布被。王臣之贵，宜为不为，岂得道人，反贪华饰？坏色为服，粪扫蔽形，固其宜矣。古有高僧，三十年著一緉(liǎng)鞋，况凡辈乎？噫，可不戒欤！<br />
<br />
　　七曰不歌舞倡妓，不往观听。<br />
<br />
　　解曰；歌者，口出歌曲；舞者，身为戏舞；倡妓者，谓琴、瑟、箫管之类是也。不得自作，亦不得他人作时，故往观听。古有仙人，因听女歌，音声微妙，遽(j&ugrave;)失神足，观听之害如是，况自作乎？今世愚人，因法华有琵琶、铙(n&aacute;o)、钹(b&oacute;)之句，恣学音乐。然法华乃供养诸佛，非自娱也。应院作人间法事道场，犹可为之。今为生死，舍俗出家，岂宜不修正务，而求工技乐？乃至围棋、陆博、骰(t&oacute;u)掷、摴(shū)蒱(p&uacute;)等事，皆乱道心，增长过恶。噫，可不戒欤！<br />
<br />
　　八曰不坐高广大床。<br />
<br />
　　解曰：佛制绳床，高不过如来八指，过此即犯。乃至漆彩雕刻，及纱绢帐褥之类，亦不宜用。古人用草为座，宿于树下，今有床榻，亦既胜矣！何更高广，纵恣幻躯？胁尊者，一生胁不著席。高峰妙禅师，三年立愿不沾床凳；悟达受沉香之座，尚损福而招报。噫，可不戒欤！<br />
<br />
　　九曰不非时食。<br />
<br />
　　解曰：非时者，过日午，非僧食之时分也。诸天早食，佛午食，畜生午后食，鬼夜食。僧宜学佛，不过午食。饿鬼闻碗钵声，则咽中火起，故午食尚宜寂静，况过午乎？昔有高僧，闻邻房僧，午后举爨(cu&agrave;n)，不觉涕泣，悲佛法之衰残也。今人体弱多病，欲数数食者，或不能持此戒，故古人称晚食为药石，取疗病之意也。必也知违佛制，生大惭愧，念饿鬼苦，常行悲济。不多食，不美食，不安意食，庶几可耳！如或不然，得罪弥重。噫，可不戒欤！<br />
<br />
　　十曰不捉持生像金银宝物。<br />
<br />
　　解曰：生即金也；像，似也，似金者银也。谓金色生本自黄，银可染黄似金也。宝者，七宝之类也。皆长贪心，妨废道业。故佛在世时，僧皆乞食，不立烟爨，衣服房舍，悉任外缘，置金银于无用之地。捉持尚禁，清可知矣。锄金不顾，世儒尚然，释子称贫，畜财奚用？今人不能俱行乞食，或入丛林，或住庵院，或出远方，亦未免有金银之费。必也知违佛制，生大惭愧，念他贫乏，常行布施。不营求，不畜积，不贩卖，不以七宝妆饰衣器等物，庶几可耳。如或不然，得罪弥重。噫，可不戒欤！<br />
&mdash;&mdash;沙弥律仪要略卷上终<br />
<br />
下篇　威仪门<br />
<br />
　　佛制沙弥年满二十，欲受具足戒时，若问不能具对沙弥事者，不应与具足戒。当云：&ldquo;卿作沙弥，乃不知沙弥所施行，沙门事大难作，卿且去熟学，当悉闻知，乃应受具足戒。今授卿具足戒，人谓佛法易行，沙门易作。&rdquo;故当先问。以下条则，于沙弥威仪诸经，及古清规，今沙弥成范中节出。又宣律师行护律仪，虽诫新学比丘，有可通用者，亦节出。良以末法人情，多诸懈怠，闻繁则厌，由是删繁取要，仍分类以便读学，间有未备，从义补入一二。其有乐广览者，自当检阅全书。<br />
<br />
　　敬大沙门　第一<br />
<br />
　　不得唤大沙门字，不得盗听大沙门说戒，不得转行说大沙门过，不得坐见大沙门过不起；除读经时、病时、剃发时、饭时、作众事时。《行护》云：&ldquo;五夏以上，即阇黎位，十夏以上，即和尚位。&rdquo;虽比丘事，沙弥当预知之。<br />
<br />
　　事师　第二<br />
<br />
　　欲入户，当先三弹指。若有过，和尚、阿阇黎教诫之，不得还逆语。视和尚、阿阇黎，当如视佛。若使出不净器，不得唾，不得怒恚。若礼拜，师坐禅不应作礼，师经行不应作礼，师食、师说经、师梳齿、师澡浴、师眠息等，俱不应作礼。师闭户，不应户外作礼。欲入户作礼，应弹指三遍，师不应，应去。持师饮食，皆当两手捧，食毕佥(qiān)器，当徐徐。侍师不得对面立，不得高处立，不得太远立，当令师小语得闻，不费尊力。若请问佛法因缘，当整衣礼拜，合掌胡跪；师有语，澄心谛听，思惟深入。若问家常事，不须拜跪，但端立师侧，据实申白。师若身心倦，教去应去；不得心情不喜，现于颜色。凡有犯戒等事，不得覆藏，速诣师哀乞忏悔；师许，则尽情发露，精诚悔改，还得清净；师语未了，不得语。不得戏坐师座，及卧师床，著师衣帽等。为师驰达书信，不得私自拆看，亦不得与人看，到彼有问，应答，则实对；不应答，则善辞却之；彼留，不得便住，当一心思师望归。师对宾，或立常处，或于师侧，或于师后，必使耳目相接，候师所须。师疾病，一一用心调治房室、被褥、药饵、粥食等。持衣授履，洗浣(hu&agrave;n)烘晒等，具于律中，兹不繁录。<br />
　　附：凡侍师，不命坐，不敢坐；不问，不敢问，除自有事欲问。凡侍立，不得倚壁靠桌，宜端身齐足侧立。欲礼拜，若师止之，宜顺师命勿拜。凡师与客谈论，涉道话，益身心者，皆当记取。师有所使令，宜及时作办，不得违慢。凡睡眠，不得先师。凡人问师讳，当云上某字下某字。凡弟子，当择明师，久久亲近，不得离师太早；如师实不明，当别求良导。设离师，当忆师悔，不得纵情自用，随世俗流，行不正事。亦不得住市井闹处，不得住神庙，不得住民房，不得住近尼寺处，不得与师各住，而行世法中一切恶事。<br />
<br />
　　随师出行　第三<br />
<br />
　　不得过历人家。不得止住道边，共人语。不得左右顾视，当低头随师后。到檀越家，当住一面，师教坐应坐。到他寺院，师礼佛或自礼，不得擅自鸣磬。若山行，当持座具随之。若远行，不得相离太远。若渡水，当持杖徐试浅深。持瓶携锡等，具如律中，文繁不录。<br />
　　附：若偶分行，约于某处会，不得后时。师受斋，当侍立出生；斋毕，当侍立收贝亲 。<br />
<br />
　　入众　第四<br />
<br />
　　不得争座处。不得于座上，遥相呼语笑。众中有失仪，当隐恶扬善。不得伐劳，显己之功。凡在处，睡不在人前，起不在人后。凡洗面，不得多使水。擦牙吐水，须低头引水下，不得喷水溅人。不得高声鼻涕、呕吐。不得于殿塔，及净室、净地、净水中涕唾，当于僻处。吃茶汤时，不得只手揖人。不得向塔洗齿，及向和尚、阿阇黎等。凡闻钟声，合掌默念云：&ldquo;闻钟声，烦恼轻；智慧长，菩提生；离地狱，出火坑；愿成佛，度众生。唵，伽啰帝耶，娑诃。&rdquo;不得多笑；若大笑，及呵欠，当以衣袖掩口。不得急行。不得将佛灯私就己用。若燃灯，当好以罩密覆，勿令飞虫投入。供佛毕，取开圆者，不得先齅；除萎者，方供新者；萎者，不得弃地践踏，宜置屏处。不得闻呼不应；凡呼，俱宜以念佛应之。凡拾遗物，即当白知事僧。<br />
　　附：不得与年少沙弥结友。不得三衣苟简。不得多作衣服，若有余当舍。不得办精致绦(tāo)拂、玩器等，妆点江湖，取笑识者。不得著色服，及类俗人衣饰等。不得不净手搭衣。凡上殿，须束缚裤袜，不得放意自便。不得闲走，不得多言。不得坐视大众劳务，避懒偷安。不得私取招提竹、木、花、果、蔬菜，一切饮食及一切器物等。不得谈说朝廷公府政事得失，及白衣家长短好恶。凡自称，当举二字法名，不得云我，及小僧。不得因小事争执；若大事难忍者，亦须心平气和，以理论辩；不可，则辞而去。动气发粗，即非好僧也。<br />
<br />
　　随众食　第五<br />
<br />
　　闻揵搥(chu&iacute;)声，即当整衣服。临食咒愿，皆当恭敬。出生饭，不过七粒，面不过一寸，馒头不过指甲许。多则为贪，少则为悭。其余蔬菜、豆腐不出。凡出生，安左掌中，想念偈云：&ldquo;汝等鬼神众，我今施汝供，此食遍十方，一切鬼神共。&rdquo;凡欲食，作五观想：一、计功多少，量彼来处；二、忖己德行，全缺应供；三、防心离过，贪等为宗；四、正事良药，为疗形枯；五、为成道故，方受此食。无呵食好恶。不得以食私所与，若摘与狗。来益食，不得言不用。若己饱，当以手让却之。不得爪头，使风屑落邻钵中。不得含食语。不得笑谈杂话。不得嚼食有声。如欲挑牙，以衣袖掩口。食中或有虫蚁，宜密藏掩之，莫令邻单见，生疑心。当一坐食，不得食讫离座，更坐食。不得食讫，以手指刮碗钵食。凡食不得太速，不得太迟。行食未至，不得生烦恼。或有所需，默然指授，不得高声大唤。不得碗钵作声。不得食毕先起。若违僧制，闻白槌，不得抗拒不服。饭中有谷，去皮食之。不得见美味生贪心，恣口食。不得偏众食。<br />
<br />
　　礼拜　第六<br />
<br />
　　礼拜不得占殿中央，是住持位。有人礼佛，不得向彼人头前迳过。凡合掌，不得十指参差，不得中虚，不得将指插鼻中，须平胸高低得所。不得非时礼拜，如欲非时礼，须待人静时。师礼佛，不得与师并礼，当随师后远拜。师拜人，不得与师同拜。在师前，不得与同类相礼；在师前，不得受人礼。己手持经像，不得为人作礼。<br />
　　附：凡礼拜，须精诚作观，教列七种礼，不可不知。<br />
<br />
　　听法　第七<br />
<br />
　　凡遇挂上堂牌，宜早上堂，莫待法鼓大擂。整理衣服，平视直进。坐必端严。不得乱语。不得大咳唾。<br />
　　附：凡听法，须闻而思，思而修。不得专记名言，以资笑柄。不得未会称会，入耳出口。年少沙弥，戒力未固，宜更学律，不得早赴讲筵。<br />
<br />
　　习学经典　第八<br />
<br />
　　宜先学律，后学修多罗，不得违越。凡学一经，须先白师，经完更白别学某经。不得口吹经上尘。不得经案上，包藏茶末杂物。人阅经，不得近彼案前经行。凡经籍损坏，宜速修补。沙弥本业未成，不得习学外书、子史、治世典章。<br />
　　附：不得拣应赴道场经习学。不得习学伪造经典。不得习学命书、相书、医书、兵书、卜筮书、天文书、地理书、图谶(ch&egrave;n)书，乃至炉火黄白、神奇鬼怪符水等书。不得习学宣卷打偈。不得习学外道书。除智力有余，为欲知内外教深浅者，可以涉猎，然勿生习学想。不得习学诗词。不得著心学字求工，但书写端楷足矣。不得污手执持经。对经典如对佛，不得戏笑。不得案上狼藉卷帙(zh&igrave;)。不得高声动众。不得借人经看不还，及不加爱重，以致损坏。<br />
<br />
　　入寺院　第九<br />
<br />
　　凡入寺门，不得行中央，须缘左右边行；缘左先左足，缘右先右足。不得无故登大殿游行。不得无故登塔。入殿塔，当右绕，不得左转。不得殿塔中涕唾。绕塔，或三匝、七匝，乃至十百匝，须知遍数。不得以笠杖等，倚殿壁。<br />
<br />
　　入禅堂随众　第十<br />
<br />
　　单上不得抖衣被，作声扇风，使邻单动念。下床默念偈云：&ldquo;从朝寅旦直至暮，一切众生自回护，若于足下丧身形，愿汝即时生净土。&rdquo;不得大语高声。轻手揭帘，须垂后手。不得拖鞋作声。不得大咳(嗽)作声。不得邻单交头接耳，讲说世事。或有道伴亲情相看，堂中不得久话，相邀林下水边，乃可倾心谈论。若看经，须端身澄心默玩，不得出声。二板鸣，即宜早进堂。归位默念偈云：&ldquo;正身端坐，当愿众生，坐菩提座，心无所著。&rdquo;<br />
　　附：不得穿堂直过。上单下单，俱当细行，勿令邻单动念。不得单上写文字，除众看经教时。不得单上相聚，摆茶夜坐杂话。不得单上缝补衣被。不得眠卧共邻单说话动众。<br />
<br />
　　执作　第十一<br />
<br />
　　当惜众僧物。当随知事者教令，不得违戾(l&igrave;)。凡洗菜，当三易水。凡汲水，先净手。凡用水，当谛视有虫无虫，有以密罗滤过方用。若严冬，不得早滤水，须待日出。凡烧灶，不得燃腐薪。凡作食，不得带爪甲垢。凡弃恶水，不得当道，不得高手扬泼，当离地四五寸，徐徐弃之。凡扫地，不得逆风扫，不得聚灰土，安门扇后。洗内衣，须拾去虮虱方洗。夏月用水盆了须覆，若仰即虫生。<br />
　　附：不得热汤泼地上。一切米面蔬果等，不得轻弃狼藉，须加爱惜。<br />
<br />
　　入浴　第十二<br />
<br />
　　先以汤洗面，从上至下，徐徐洗之。不得粗躁以汤水溅邻人，不得浴堂小遗。不得共人语笑。不得洗僻处。凡有疮癣，宜在后浴；或有可畏疮，尤宜回避，免刺人眠。不得恣意久洗，妨碍后人。<br />
　　附：脱衣著衣，安祥自在。浴前先洗净，须细行，不得以洗净水入浴釜。汤冷热，依例击梆，不得大唤。<br />
<br />
　　入厕　第十三<br />
<br />
　　欲大小便，即当行，莫待内逼仓卒。于竹竿上，挂直裰(duō)，折令齐整，以手巾或腰绦系之，一作记认，二恐堕地。须脱换鞋履，不可净鞋入厕。至，当三弹指，使内人知。不得迫促内人使出。己上，复当三弹指，默念云：&ldquo;大小便时，当愿众生，弃贪瞋痴。蠲(juān)除罪法。&rdquo;不得低头视下。不得持草画地。不得努气作声。不得隔壁共人说话。不得唾壁。逢人不得作礼，宜侧身避之。不得沿路行系衣带。便毕，当净澡手，未澡，不得持物。洗手默念云：&ldquo;以水盥掌，当愿众生，得清净手，受持佛法。唵，主迦啰耶，娑诃。&rdquo;<br />
　　附：若小解，要须收起衣袖；又不可著褊衫小解。<br />
<br />
　　睡卧　第十四<br />
<br />
　　卧须右胁，名吉祥睡，不得仰、覆卧，及左胁卧。不得与师同室同榻，或得同室，不得同榻。亦不得与同事沙弥共榻，或得同室，不得同榻。凡挂鞋履小衣等，不得过人头面。<br />
　　附：不得脱里衣卧。不得床上笑语高声。不得圣像及法堂前，携溺器过。<br />
<br />
　　围炉　第十五<br />
<br />
　　不得交头接耳说话，不得弹垢腻火中。不得烘焙鞋袜，不得向火太久，恐妨后人，稍暖便宜归位。<br />
<br />
　　在房中住　第十六<br />
<br />
　　更相问讯，须知大小。欲持灯火入，预告房内知云：&ldquo;火入&rdquo;；欲灭灯火，预问同房人：&ldquo;更用灯否&rdquo;？灭灯火，不得口吹。念诵不得高声。若有病人，当慈心始终看之。有人睡，不得打物作响，及高声语笑。不得无故入他房院。<br />
<br />
　　到尼寺　第十七<br />
<br />
　　有异座方坐，无异座不得坐。不得为非时之说。若还，不得说其好丑。不得书疏往来，及假借、裁割、洗浣等。不得手为净发。不得屏处共坐。<br />
　　附：无二人，不得单进。不得彼此送礼。不得嘱托尼僧，入豪贵家化缘，及求念经忏等。不得与尼僧结拜父母姊妹道友。<br />
<br />
　　至人家　第十八<br />
<br />
　　有异座当坐，不宜杂坐。人问经，当知时，慎勿为非时之说。不得多笑。主人设食，虽非法会，亦勿失仪轨。无犯夜行。不得空室内，或屏处，与女人共坐共语。不得书信往来等，同前。若诣俗省亲，当先入中堂礼佛，或家堂圣像，端庄问讯。次父母、眷属等，一一问讯。不得向父母说师法严、出家难、寂寥淡薄、艰辛苦屈等事。宜为说佛法，令生信增福。不得与亲俗小儿等，久坐、久立、杂话、戏笑；亦不得问候族中是非、好恶。若天晚作宿，当独处一榻，多坐少卧，一心念佛，事讫即还，不得留连。<br />
　　附：不得左右邪视，不得杂语，若与女人语，不得低声密语，不得多话。不得诈现威仪，假妆禅相，求彼恭敬。不得妄说佛法，乱答他问，自卖多闻，求彼恭敬。不得送盒礼，效白衣往还。不得管人家务。不得杂坐酒席。不得结拜白衣人，作父母姊妹。不得说僧中过失。<br />
<br />
　　乞食　第十九<br />
<br />
　　当与老成人俱。若无人俱，当知所可行处。到人门户，宜审举措，不得失威仪。家无男子，不可入门。若欲坐，先当瞻视座席：有刀兵不宜坐，有宝物不宜坐，有妇人衣被庄严等不宜坐。欲说经，当知所应说时，不应说时。不得说：&ldquo;与我食，令尔得福。&rdquo;<br />
　　附：凡乞食，不得哀求苦索。不得广谈因果，望彼多施。多得，勿生贪著；少得，勿生忧恼。不得专向熟情施主家，及熟情庵院索食。<br />
<br />
　　入聚落　第二十<br />
<br />
　　无切缘不得入。不得驰行。不得摇臂行。不得数数傍视人物行。不得共沙弥小儿谈笑行。不得与女人前后互随行，不得与尼僧前后互随行。不得与醉人、狂人，前后互随行。不得后故视女人。不得眼角傍看女人。或逢尊宿亲识，俱立下傍，先意问讯。或逢戏幻奇怪等，俱不宜看，惟端身正道而行。凡遇水坑、水缺，不得跳越；有路当绕行，无路，众皆跳越则得。非病缘及急事，不得乘马，乃至戏心鞭策驰骤。<br />
　　附：凡遇官府，无论大小，俱宜回避。遇斗诤者，亦远避之，不得住看。不得回寺夸张，所见城中华美之事。<br />
<br />
　　市物　第二十一<br />
<br />
　　无诤贵贱。无坐女肆。若为人所犯，方便避之，勿从求直。己许甲物，虽复更贱，无舍彼取此，令主有恨。慎无保任致[僣-日+心](愆)负人。<br />
<br />
　　凡所施行不得自用　第二十二<br />
<br />
　　凡出入往来，当先白师。做新法衣，当先白师；著新法衣，当先白师。剃头，当先白师。疾病服药，当先白师。作众僧事，当先白师。欲有私具纸笔之辈，当先白师。若讽起经呗，当先白师。若人以物惠施，当先白师已，然后受；己物惠施人，当先白师，师听然后与。人从己假借，当先白师，师听然后与；己欲从人借物，当先白师，师听得去。白师听不听，皆当作礼；不听，不得有恨意。<br />
　　附：乃至大事，或游方，或听讲，或入众，或守山，或兴缘事，皆当白师，不得自用。<br />
<br />
　　参方　第二十三<br />
<br />
　　远行要假良朋。古人心地未通，不远千里求师。<br />
　　附：年幼戒浅，未许远行；如行，不得与不良之辈同行。须为寻师访道，决择生死。不宜观山玩水，惟图游历广远，夸示于人。所到之处，歇放行李，不得径入殿堂。一人看行李，一人先入问讯，取常住进止，方可安顿行李入内。<br />
<br />
　　衣钵名相　第二十四<br />
<br />
　　五条衣，梵语安陀会，此云中宿衣，亦云下衣，亦云杂作衣。凡寺中执劳服役，路途出入往还，当著此衣。搭衣偈云：&ldquo;善哉解脱服，无上福田衣，我今顶戴受，世世不舍离。唵，悉陀耶，娑婆诃。&rdquo;七条衣，梵语郁多罗僧，此云上著衣，亦名入众衣。凡礼佛、修忏、诵经、坐禅、赴斋、听讲、布萨、自恣，当著此衣。搭衣偈云：&ldquo;善哉解脱服，无上福田衣，我今顶戴受，世世常得披。唵，度波度波，娑婆诃。&rdquo;二十五条衣，梵语僧伽黎，此云合，亦云重，亦云杂碎衣。凡入王宫，升座说法，聚落乞食，当著此衣。又此衣九品。下品有三：谓九条、十一条、十三条。中品有三：谓十五条、十七条、十九条。上品有三：谓二十一条、二十三条、二十五条。搭衣偈云：&ldquo;善哉解脱服，无上福田衣，我今顶戴受，广度诸群迷。唵，摩诃迦，波波叱悉帝，娑婆诃。&rdquo;钵，梵语钵多罗，此云应量器。谓体、色、量，三皆应法故。体用瓦、铁二物，色以药烟熏治。量，则分上、中、下。具，梵语尼师坛，此云坐具，亦云随足衣。开具偈云：&ldquo;坐具尼师坛，长养心苗性，展开登圣地，奉持如来命。唵，檀波檀波，娑婆诃。&rdquo;<br />
&mdash;&mdash;沙弥律仪要略卷下终</font><br />
				                
						</center></div><hr><script charset='utf-8' src='../js/hui.js'></script></body></html> 