<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,淫欲伤人，利于刀剑！佛言不虚，各各珍重！' />
<link href='../css/3.css' rel='stylesheet' type='text/css'></head><body><hr><center><div class='zw'>淫欲伤人，利于刀剑！佛言不虚，各各珍重！</div></center><br><center><div>作者：佚名　来源：佛学在线</div></center><br><div class='zw'><center>
        <div class="zw">
			
							<font size="3">&nbsp;</font>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">震撼心灵的棒喝！&mdash;&mdash;淫欲伤人，利于刀剑！&mdash;&mdash;佛言不虚，各各珍重！ &nbsp;</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">&nbsp;</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">犯淫劮有五罪。一者，亡钱财。二者，堕惊怖。三者，畏县官。四者，得怨祸。五者，己命尽，堕恶地狱中。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">&nbsp; &nbsp;&nbsp; &nbsp;&nbsp; &nbsp;&nbsp; &nbsp;&nbsp; &nbsp;&nbsp;&nbsp;&mdash;&mdash;《佛说骂意经》</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">淫欲伤人，利于刀剑！</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">&nbsp; &nbsp;&nbsp; &nbsp;&nbsp; &nbsp;&nbsp; &nbsp;&nbsp; &nbsp;&nbsp;&nbsp;&mdash;&mdash;《贤愚经》卷一</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">若诸世界六道众生，其心不淫，则不随其生死相续。汝修三昧，本出尘劳。淫心不除，尘不可出。纵有多智，禅定现前，如不断淫，必落魔道。上品魔王，中品魔民，下品魔女。彼等诸魔，亦有徒众，各各自谓，成无上道。我灭度后，末法之中，多此魔民，炽盛世间。广行贪淫，为善知识，令诸众生，落爱见坑，失菩提路。汝教世人修三摩地，先断心淫，是名如来先佛世尊，第一决定清净明诲。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">&nbsp; &nbsp;&nbsp; &nbsp;&nbsp; &nbsp;&nbsp; &nbsp;&nbsp; &nbsp;&nbsp;&nbsp;&mdash;&mdash;《楞严经》</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">一者、淫习交接，发于相磨。研磨不休，如是故有大猛火光，于中发动。如人以手自相摩触，暖相现前。二习相然，故有铁床铜柱诸事。是故十方一切如来，色目行淫，同名欲火。菩萨见欲，如避火坑。二者、贪习交计，发于相吸。吸揽不止，如是故有积寒坚冰，于中冻冽。如人以口吸缩风气，有冷触生。二习相陵，故有吒吒、波波、罗罗、青赤白莲、寒冰等事（地域名）。是故十方一切如来，色目多求，同名贪水。菩萨见贪，如避瘴海。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">&nbsp; &nbsp;&nbsp; &nbsp;&nbsp; &nbsp;&nbsp; &nbsp;&nbsp; &nbsp;&nbsp; &nbsp;&nbsp;&nbsp;&nbsp; &nbsp;&nbsp; &nbsp;&mdash;&mdash;《楞严经》</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">淫为不净行，迷惑失正道。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">&nbsp; &nbsp;&nbsp; &nbsp;&nbsp; &nbsp;&nbsp; &nbsp;&nbsp; &nbsp;&nbsp; &nbsp;&mdash;&mdash;《八师经》</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">夫淫欲者，譬如盛火，烧于山泽，蔓延滋甚，所伤弥广。人坐淫欲，更相贼害，日月滋长，致堕三途，无有出期。夫乐家者，贪于合会、恩爱、荣乐因缘；生、老、病、死、离别、县官之恼，转相哭恋，伤坏心肝，绝而复苏。家恋深固，心意缠缚，甚于牢狱。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">&nbsp; &nbsp;&nbsp; &nbsp;&nbsp; &nbsp;&nbsp; &nbsp; &mdash;&mdash;《贤愚经&middot;卷三》</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">耽醉淫欲者，当悬剑树林。譬如以猛火，烧然彼镬汤。投之以麻麦，随沸而漂没。如是耽欲人，不识于善路。死当堕恶道，煎煮镬汤中。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">&nbsp; &nbsp;&nbsp; &nbsp;&nbsp; &nbsp;&nbsp; &nbsp;&nbsp;&nbsp;&mdash;&mdash;《大宝积经&middot;卷九十七》</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">淫欲为诸结之本。佛言：宁以利刃割截身体，不与女人共会。刀截虽苦不堕恶趣，淫欲因缘，于无量劫数，受地狱苦。人受五欲，尚不生梵世，何况阿耨多罗三藐三菩提？</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">&nbsp; &nbsp;&nbsp; &nbsp;&nbsp; &nbsp; &mdash;&mdash;《大智度论&middot;卷三十五》</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">人以爱欲交错，心中浊兴，故不见道。汝等沙门，当舍爱欲，爱欲垢尽，道可见矣。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">&nbsp; &nbsp;&nbsp; &nbsp;&nbsp;&nbsp;&mdash;&mdash;《四十二章经》</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">使人愚蔽者，爱与欲也。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">&nbsp; &nbsp;&nbsp; &nbsp;&nbsp;&nbsp;&mdash;&mdash;《四十二章经》</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">淫有十过患。何等为十？</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">一者，贪淫之人，虽生天上，为天帝释，受五欲乐，心如偷食狗，常醉不醒，没于五欲驶流河中。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">二者，贪淫之人，虽为人王，威力自在。作恩爱奴，被人所使。多得财宝，如火受薪，不知厌足。亡身丧国，死堕恶道。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">三者，贪淫之人，恒系属他，六贼驱策。无常大象，蹑其背上。心如猿猴，不知众难。欲火焚烧，不识父母兄弟姊妹。犹如猪狗，更相荷担，无复惭愧。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">四者，贪淫之人，常饮不净女人脓血。于无量劫，常处胞胎。生藏、熟藏、子藏，诸虫以为衣服。唼</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">[口束]女根，用为饮食。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">五者，贪淫之人，心如利刀，眼如火车，割截烧灭功德行藏。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">六者，贪淫之人，到刹利众，燃结使火，起贪欲薪。意欲剥夺，犹如罗刹。到婆罗门众，不生惭愧。犹如幻人，但作妖祥，说不净事。到沙门众，不知皈依。动诸情根，如胶著草。欲染诸使，围绕意根。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">六者，情火起烧善种子，破灭先世梵行白业。举手动足，犹如利刀。眼如猛火，口如罗刹。遍体毛孔，淫火所使。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">七者，贪淫之人，造八种业。杀生，作杀生具，刀剑杖等。和合男女，作大妄语。饮酒歌颂，作淫境界。或复偷盗一切宝器。庄严虫聚，为心王所使。眼根恶狗，偷啖臭秽。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">八者，贪淫之人，为淫所使，心如大火，亦如铁聚。直当陷堕，破灭梵行，必堕地狱。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">九者，贪淫之人，身坏命终，如掷贝珠顷，必定当堕赤铜地狱。赤铜地狱，纵广正等七千由旬。如铜花林，下有铁床。床上复有百千由旬，热铜八楞柱。柱端有镜，镜中自然有诸女像，或作男形。淫人爱念动诸情根，同时火起。铜花化为大热铁钉，铜柱变成沸铜镬汤，铁床火然。女化为狗，男化为刀。驱蹴罪人，受无量苦。啖热铁丸，吞饮洋铜。求死不得，经无量岁，寿命一劫。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">十者，贪淫之人，不得见佛，如重云障。破梵行故，必定当堕阿鼻地狱。身满狱中，寿命一劫。左右宛转，复经一劫。时阎罗王，呵责罪人。汝乐淫欲，今受此苦，是事乐不？汝今复当百千万劫偿他人债，终不可尽。地狱命终，生鸠鸽中，受龙蛇身。污梵行故，百生千生，不见于佛，不闻于法，终不得道。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">　　尔时，世尊以偈颂曰：</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">　　淫欲不断绝　相续生众生</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">　　无明为根本　老死刀所切</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">　　横受毒蛇林　血盛囊不净</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">　　如粪虫乐屎　贪淫者亦然</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">　　九孔流欲火　恩爱如毒刺</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">　　颠倒妄见起　幻惑故生爱</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">　　一切女色滑　如树生狂花</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">　　颠倒风所吹　萎花为虫聚</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">　　女人如画瓶　渧渧脓血流</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">　　瓶满复淋漏　不净盈于外</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">　　眼见不净汁　如偷狗贪淫　</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">　　当自灭诸爱　一心观不净　</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">　　服饮于甘露　住大涅槃城　</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">&nbsp; &nbsp;&nbsp; &nbsp;&nbsp; &nbsp;&nbsp; &nbsp;&nbsp; &nbsp; &mdash;&mdash;《受十善戒经》&nbsp;&nbsp;<span style="display: none">&nbsp;</span></p>
				                
						</center></div><hr><script charset='utf-8' src='../js/hui.js'></script></body></html> 