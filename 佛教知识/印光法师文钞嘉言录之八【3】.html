<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,印光法师文钞嘉言录之八【3】' />
<link href='../css/3.css' rel='stylesheet' type='text/css'></head><body><hr><center><div class='zw'>印光法师文钞嘉言录之八【3】</div></center><br><center><div>作者：佚名　来源：佛学在线</div></center><br><div class='zw'><center>
        <div class="zw">
			
							<div align="center"><b>印光法师文钞嘉言录之八</b></div>
<p><br />
<br />
<font style="font-size: 14pt">　</font><br />
<font size="4"><font style="font-size: 14pt; color: #0000ff"><b><font style="color: #006400">3、论悟证</font></b><br />
<br />
自古高僧，或古佛再来，或菩萨示现。然皆常以凡夫自居。断无说我是佛，是菩萨者。故楞严经云，我灭度后，敕诸菩萨，及阿罗汉，应身生彼末法之中，作种种形，度诸轮转。终不自言我真菩萨，真阿罗汉，泄佛密因，轻言未学。唯除命终，阴有遗付。而智者大师，实是释迦化身。至临终时，有问所证位次者。答曰，我不领众，必净六根。损己利人，但登五品。是仍以凡夫自居也。五品者，即圆教观行位。所悟与佛同俦，圆伏五住烦恼，而见惑尚未能断。智者临终，尚不显本。意欲后学励志精修，不致得少为足，及以凡滥圣耳。今之魔徒，妄充得道者，乃坏乱佛法，疑误众生之大妄语人。此大妄语之罪，甚于五逆十恶百千万倍。其师其徒，当永堕阿鼻地狱，经佛刹微尘数劫，常受极苦，末由出离。何苦为一时之虚名浮利，膺长劫之惨罚酷刑。名利惑人，一至于此。 （书一三三）<br />
　　念佛阅经，悟二空理，证实相法，乃约省悟修持，示现因后果。且勿笼侗自任，谓现生便能如是。现生证实相者，非无其人。恐贤契无此善根。若不详陈其故，或致妄期圣证，则志高而行不逮。久而久之，必致丧心病狂，未得谓得，未证谓证，求升反坠，弄巧成拙。究其结果，难免永沦恶趣。不但埋没己灵，实为孤负佛恩。二空理唯言悟，则利根凡夫即能。如圆教名字位中人，虽五住烦恼，毫未伏断，而所悟与佛无二无别。（五住者，见惑为一住，思惑为三住，此二住于界内，尘沙惑无明惑共为一住，此二住于界外，）若约宗说，则名大彻大悟。 若约教说，则名大开圆解。大彻大悟，与大开圆解，不是依稀仿佛明了而已。如庞居士闻马祖待汝一口吸尽西江水，即向汝道，当下顿亡玄解。大慧杲闻圆悟薰风自南来，殿阁生微凉，亦然。智者诵法华，至药王本事品，是真精进，是名真法供养如来。豁然大悟，寂尔入定。亲见灵山一会，俨然未散。能如是悟，方可名大彻大悟，大开圆解。若云证实相法，则非博地凡夫之所能为。南岳思大禅师，智者之得法师也。有大智慧，有大神通。临终有人问其所证，乃曰，我初志期铜轮。（即十住位，破无明，证实相初入实报，分证寂光，初住即能于百三千大千世界，示作佛身，教化众生，二住则千，三住则万，位位增数十倍，岂小可哉，）但以领众太早，只证铁轮而已。（铁轮，即第十信位，初信断见惑，七信断思惑八九十信破尘沙，伏无明，南岳思示居第十信，尚未证实相法，若破一品无明，即证初住位，方可云证实相法耳，）智者大师，释迦之化身也。临终有问未审大师证入何位。答曰，我不领众，必净六根。（即十信位，获六根清净，如法华经法师功德品所明，）损己利人，但登五品。（五品，即观行位，圆伏五住烦恼，而见惑尚未断除，）蕅益大师临终有偈云，名字位中真佛眼，未知毕竟付何人。（名字位人圆悟藏性，与佛同俦，而见思尚未能伏，何况乎断，末世大彻大悟人，多多是此等身分，五祖戒东坡，草堂清作鲁公，犹其上者，次则海印信为朱防御女，又次则雁荡僧为秦氏子桧，良以理虽顿悟，惑未伏除，一经受生，或致迷失耳，藏性，即如来藏妙真如性，乃实相之异名，）蕅益大师示居名字， 智者示居五品，南岳示居十信。虽三大师之本地，皆不可测。而其所示名字观行相似三位，可见实相之不易证，后进之难超越。实恐后人未证谓证，故以身说法，令其自知惭愧，不敢妄拟故耳。三大师末后示位之恩，粉骨碎身，莫之能报。汝自忖度，果能越此三师否乎。若曰，念佛阅经，培植善根，往生西方之后，常侍弥陀，高预海会，随其功行浅深，迟早必证实相。则是决定无疑之词，而一切往生者之所同得而共证也。（书一四五）<br />
　　悟者，了了分明，如开门见山，拨云见月。又如明眼之人，亲见归路亦。如久贫之士，忽开宝藏。证者如就路远家，息步安坐。亦如持此藏宝，随意受用。悟则大心凡夫，能与佛同。证则初地不知二地举足下足之处。识此悟证之义，自然不起上慢，不生退屈。而求生净土之心，万牛亦难挽回矣。（书一四九）<br />
　　智者大师世称释迦化身。其所证者，谁得而知。然佛为众生现身作则，故即以凡夫自居。其曰我不领众，必净六根者，以己诫人，乃现身说法也。以大师最初志期断惑证真，真登地等。（地，十地，等，等觉，）以弘法利生，荒旷自己禅定工夫，故止证得圆五品观行位而已。故曰，损己利人，但登五品。五品者，即随喜，读诵，讲说，兼行六度，正行六度五种耳。圆五品位，圆悟藏性。（ 藏性即实相妙理，在缠名如来藏，出缠名法身，缠，即无明，未断，故名在缠，） 与佛所悟，了无有二。圆伏见思尘沙无明烦恼，而见惑尚未能断。若断见惑，即证初信。及至七信，则思惑断尽，得六根任运不染六尘之证，故名六根清净位。又于一一根中，俱能具六根功德，作六根佛事，故亦名六根互用。如法华经法师功德品所说。南岳即示居此位。此位之人，不但有大智慧，而且有大神通。其神通又非小乘阿罗汉所能比。故南岳生前殁后，皆有不可思议之事，令人若见若闻，发起信心。南岳智者，皆法身大士。其实证地位，谁能测其高深。此不过欲勉后世专精学道，而作此曲折耳。岂真止证十信相似位，五品观行位而已耶。我等博凡夫，那堪拟彼。我等祗好粗持重戒，一心念佛，兼修世善，以为助行。依永明莲池之法行之，则无往不利矣。（书一四九）<br />
　　佛法诸宗修持，必到行起解绝，方有实益。不独净宗修观为然。宗家以一无义味话头，置之心中，当作本命元辰。不计时日，常为参叩。待至身心世界，悉皆不知，方能大彻大悟。非行起解绝乎。六祖谓但看金刚经，即能明心见性。非行起解绝乎。愚谓起之一字，义当作极。唯其用力之极，故致能所双忘，一心彻露。行若未极，虽能观念，则有能有所。全是凡情用事，全是知见分别，全是知解，何能得其真实利益。唯其用力及极，则能所情见消灭，本有真心发现。故古有死木头人，后来道风，辉映古今，其利益皆在极之一字耳。（书一八十）<br />
　　善得益者，无往而非益。甘受损者，无往而非损。今之人每以世智辨聪之资，研究佛学。稍知义路，便谓亲得。从兹自高位置，藐视古今。且莫说现今之人，不入己目。即千数百年之高僧，多有古佛再来，或法身菩萨示现者。彼皆以为庸常，不足为法。未得谓得，未证谓证。听其言，高出九天之上。察其心，卑入九地之下。如是习染，切宜痛除。否则如贮醍醐于毒器中，便能杀人。若能念念返究自心，不但如来所说诸法，即能得益。即石头碌砖，灯笼露柱，以及遍大地所有种种形色音声，无非第一义谛实相妙理也。谓古今无人者，何曾梦见。祈谛信而勉行之。（书一八三）<br />
　　所示令亲之事，甚为希奇，可谓宿有善根。然又须兢兢业业以自修持，庶不虚此一梦。倘以凡夫知见，妄谓我已蒙三宝加被，已入圣流，从兹生大我慢，未得谓得，未证言证，则是由善因而招恶果。末世之人，心智下劣，每受此病。楞严经所谓不作圣心，名善境界。若作圣解，即受群邪者。此也。请以力修净土法门自勉，则将来决定获大利益矣。（书二二）<br />
　　念佛所重在往生，念之至极，亦能明心见性。非念佛于现世了无所益也。昔明教嵩禅师，日课十万声观音圣号，后于世间经书，悉皆不读而知。当看净土十要，净土圣贤录，方可知念佛之妙。而(某)之芜钞，屡屡言之。居士谓现世无益者，不但未深体净宗诸经论，即（某）钞亦属走马观灯，未暇详究耳。（书二二九）<br />
　　寂光净土，虽则当处即是。然非智断究竟，圆证毗卢法身者，不能彻底亲得受用。圆教住，行，向，地，等觉，四十一位，尚是分证。汝若圆证毗卢法身，则不妨说当处便是寂光。其或未然，则是说食数宝，不免饥寒而死也。（论三）</font></font></p>
				                
						</center></div><hr><script charset='utf-8' src='../js/hui.js'></script></body></html> 