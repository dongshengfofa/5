<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,一切女人，虽现女身而非女也' />
<link href='../css/3.css' rel='stylesheet' type='text/css'></head><body><hr><center><div class='zw'>一切女人，虽现女身而非女也</div></center><br><center><div>作者：佚名　来源：佛学在线</div></center><br><div class='zw'><center>
        <div class="zw">
			
							<font style="font-size: 11pt">一切女人，虽现女身而非女也。<br />
　　维摩诘经、观众生品第七中有经文：&ldquo;舍利弗言：&ldquo;汝（天女）何以不转女身？&rdquo;<br />
　　天（女）曰：&ldquo;我从十二年来，求女人相了不可得（毕竟要有生灭，不固定），当何所转？譬如幻师，化作幻女，若有人问：&lsquo;何以不转女身？&rsquo;是人为正问不？&rdquo;<br />
　　舍利弗言：&ldquo;不也。幻无定相，当何所转？&rdquo;<br />
　　天曰：&ldquo;一切诸法，亦复如是，无有定相，云何乃问不转女身？&rdquo;<br />
　　即时天女以神通力，变舍利弗令如天女，天自化身如舍利弗，而问言：&ldquo;何以不转女身？&rdquo;<br />
　　舍利弗以天女像而答言：&ldquo;我今不知何转而变为女身？&rdquo;<br />
　　天曰：&ldquo;舍利弗若能转此女身，则一切女人亦当能转。如舍利弗，非女而现女身；一切女人亦复如是，虽现女身而非女也。是故佛说：&lsquo;一切诸法，非男非女。&rsquo;&rdquo;<br />
<br />
　　大般涅槃经卷第二十、婴儿行品第九中有经文：&ldquo;如彼婴儿，于木男女，生男女想。如来亦尔。知非众生，说众生想。而实无有众生相也。若佛如来说无众生。一切众生则堕邪见。是故如来说有众生。于众生中，作众生想者。则不能破众生相也。若于众生破众生相者。是则能得大般涅槃。&rdquo;<br />
<br />
　　大般涅槃经卷第二十二、光明遍照高贵德王菩萨品第十之二中有经文：&ldquo;如善牧者，设牛东西啖他苗稼，则便遮止，不令犯暴。菩萨摩诃萨。亦复如是。念慧因缘故，守摄五根不令驰散。菩萨摩诃萨有念慧者。不见我相、不见我所相，不见众生及所受用。见一切法同法性相。生于土石、瓦砾之相。譬如屋舍从众缘生，无有定性。见诸众生四大五阴之所成立，推无定性。无定性故菩萨于中不生贪着。一切凡夫见有众生，故起烦恼。菩萨摩诃萨修大涅槃。有念慧故，于诸众生不生贪着。复次菩萨摩诃萨修大涅槃经者。不着众生相、作种种法相。善男子。譬如画师，以众杂彩画作众像，若男若女、若牛若马。凡夫无智，见之则生男女等相。画师了知无有男女。菩萨摩诃萨。亦复如是。于法异相观于一相。终不生于众生之相。何以故？有念慧故。菩萨摩诃萨修大涅槃。或时睹见端正女人，终不生于贪着之相。何以故？善观相故。&rdquo;<br />
<br />
　　大般涅槃经卷第二十四、光明遍照高贵德王菩萨品第十之四中有经文：&ldquo;菩萨摩诃萨不修天眼，见妙色身，悉是骨相。虽见他方恒河沙等世界色相。不作色相。不作常相。有相、物相、名字等相。作因缘相，不作见相。<br />
　　菩萨摩诃萨修大涅槃。得金刚三昧，安住是中。悉能破散一切诸法。见一切法，皆是无常（唯有如来是常），皆是动相、恐怖因缘。病苦劫盗，念念灭坏，无有真实（唯有如来是真实）。一切皆是魔之境界，无可见相。菩萨摩诃萨住是三昧。虽施众生，乃至不见一众生。实为众生故，精勤修习尸波罗蜜，乃至修习般若波罗蜜亦复如是。菩萨若见有一众生，不能毕竟具足成就檀波罗蜜乃，至具足般若波罗蜜。善男子。譬如金刚所拟之处，无不碎坏。而是金刚无有折损。金刚三昧亦复如是。所拟之法，无不碎坏。而是三昧无有折损。善男子。如诸宝中，金刚最胜。菩萨所得金刚三昧亦复如是。于诸三昧为最第一。何以故？菩萨摩诃萨修是三昧。一切三昧悉来归属。善男子。如诸小王，悉来归属转轮圣王。一切三昧亦复如是。悉来归属金刚三昧。善男子。譬如有人为国怨仇，人所厌患。有人杀之。一切世人，无不称, 赞是人功德。金刚三昧亦复如是。菩萨修习能坏一切众生怨敌。是故常为一切三昧之所宗敬。善男子。譬如有人，其力盛壮，人无当者。复更有人，力能伏之。当知是人，世所称美。金刚三昧亦复如是。力能摧伏难伏之法。以是义故。一切三昧悉来归属。善男子。譬如有人在大海浴。当知是人，已用诸河、泉池之水。菩萨摩诃萨亦复如是。修习如是金刚三昧。当知已为修习其余一切三昧。......菩萨住是金刚三昧。以一音声有所演说。一切众生各随种类而得解了。示现一色，一切众生各各皆见种种色相。安住一处，身不移易，能令众生随其方面，各各而见。演说一法，若界、若入。一切众生各随本解，而得闻之.<br />
　　菩萨安住如是三昧。虽见众生，而心初无众生之相。虽见男女、无男女相。虽见色法、无有色相。乃至见识、亦无识相。虽见昼夜、无昼夜相。虽见一切，无一切相。虽见一切烦恼诸结。亦无一, 切烦恼之相。虽见八圣道、无圣道相。虽见菩提，无菩提相。虽见于涅槃，无涅槃相。何以故？善男子．一切诸法本无相故。菩萨以是三昧力故。见一切法如本无相。何故名为金刚三昧？善男子。譬如金刚，若在日中，色则不定。金刚三昧亦复如是。在于大众，色亦不定。是故名为金刚三昧。善男子。譬如金刚，一切世人不能评价。金刚三昧亦复如是。所有功德，一切人天不能评量。是故复名金刚三昧。善男子。譬如贫人得金刚宝。则得远离贫穷困苦，恶鬼邪毒。菩萨摩诃萨亦复如是。得是三昧，则能远离烦恼诸苦、诸魔邪毒。是故复名金刚三昧。&rdquo;<br />
<br />
　　大佛顶首楞严经卷七中有经文：<br />
　　佛言：&ldquo;阿难当知！妙性圆明离诸名相，本来无有世界、众生。因妄有生，因生有灭，生灭名妄，灭妄名真；是称如来无上菩提及大涅槃二转依号。阿难！汝今欲修真三摩地，直诣如来大涅槃者，先当识此众生、世界二颠倒因。颠倒不生，斯则如来真三摩地。&rdquo;<br />
<br />
　　大般涅槃经卷第三十七、迦叶菩萨品第十二之五中有经文：&ldquo;圣道者即空无相愿。修是道已。能灭一切烦恼果报。&rdquo;<br />
<br />
　　大般涅槃经卷第二十六、光明遍照高贵德王菩萨品第十之六中有经文：&ldquo;菩萨摩诃萨。亦复如是。视诸众生犹如一子。若子遇病，父母亦病。为求医药勤而疗之。病既差已，终不生念：我为是儿疗治病苦。菩萨亦尔。见诸众生遇烦恼病。生爱念心而为说法。以闻法故，诸烦恼断。烦恼断已，终不念言：我为众生断诸烦恼。若生此念，终不得成阿耨多罗三藐三菩提。惟作是念：无一众生我为说法令断烦恼。菩萨摩诃萨于诸众生不嗔、不喜。何以故？善能修习空三昧故。菩萨若修空三昧者，当于谁所生嗔、生喜。善男子。譬如山林，猛火所焚，若人斫伐，或为水漂。而是林木当于谁所生嗔、生喜？菩萨摩诃萨。亦复如是。于诸众生无嗔、无喜。何以故？修空三昧故&rdquo;。<br />
<br />
<br />
　　大般涅槃经卷第二、寿命品第一之二中有经文：&ldquo;（纯陀言）：世尊。譬如醉人不自觉知。不识亲疏、母女、姊妹。迷荒淫乱、言语放逸。卧粪秽中。时有良师与药令服。服已吐酒、还自忆识。心怀惭愧、深自克责。酒为不善、诸恶根本。若能除断，则远众罪。世尊。我亦如是。往昔已来轮转生死。情色所醉、贪嗜五欲。非母母想，非姊姊想。非女女想。于非众生，生众生想。是故轮转受生死苦。&rdquo;<br />
<br />
　　大般涅槃经卷第二十六、光明遍照高贵德王菩萨品第十之六中有经文：&ldquo;一切凡夫若见女人，即生女相。菩萨不尔。虽见女人，不生女相。以不生相，贪则不生，贪不生故，非颠倒也。以世间人见有女相故。菩萨随说言：有女人。若见男时，说言是女，则是颠倒。是故我为阇提说言：汝婆罗门若以昼为夜，是即颠倒。以夜为昼，是亦颠倒。昼为昼相，夜为夜相，云何颠倒？善男子。一切菩萨住九地者见法有性。以是见故，不见佛性。若见佛性，则不复见一切法性。以修如是空三昧故不见法性。以不见故，则见佛性。诸佛菩萨有二种说。一者有性。二者无性。为众生故说有法性。为诸贤圣说无法性。为不空者见法空故，修空三昧令得见空。无法性者亦修空故空。以是义故修空见空。善男子。汝言见空。空是无法，为何所见者？善男子。如是如是。菩萨摩诃萨实无所见。无所见者即无所有。无所有者即一切法（一切法无常，唯有如来常住不变）。菩萨摩诃萨修大涅槃。于一切法悉无所见。若有见者不见佛性。不能修习般若波罗蜜。不得入于大般涅槃。是故菩萨见一切法性无所有。善男子。菩萨不但因见三昧而见空也。般若波罗蜜亦空。禅波罗蜜亦空。毗梨耶波罗蜜亦空。羼提波罗蜜亦空。尸波罗蜜亦空。檀波罗蜜亦空。色亦空眼亦空识亦空。如来亦空，大般涅槃亦空。是故菩萨见一切法皆悉是空（皆是因缘生法、皆有生灭，皆不可得）。是故我在迦毗罗城告阿难言：汝莫愁恼，悲泣啼哭。阿难即言：如来世尊。我今眷属，悉皆死丧。云何当得不愁啼耶？如来与我俱生此城。俱同释种亲戚眷属。云何如来独不愁恼？光颜更显。善男子。我复告言：阿难。汝见迦毗真实而有。我见空寂，悉无所有。汝见释种悉是亲戚。我修空故，悉无所见。以是因缘汝生愁苦。我身容颜益更光显。诸佛菩萨修习如是空三昧故，不生愁恼。&rdquo;<br />
<br />
　　大般涅槃经卷第二十七、师子吼菩萨品第十一之一中有经文：&ldquo;无有相故，烦恼则断。是名解脱。&rdquo;<br />
<br />
　　大般涅槃经卷第三十、师子吼菩萨品第十一之四中有经文：<br />
　　&ldquo;师子吼言：世尊。无相定者名大涅槃。是故涅槃名为无相。以何因缘名为无相？善男子。无十相故。何等为十：所谓色相、声相、香相、味相、触相、生、住、坏相、男相、女相。是名十相。无如是相，故名无相。善男子。夫着相者则能生痴。痴故生爱。爱故系缚。系缚故受生。受生故有死。死故无常。不着相者则不生痴。不生痴故则无有爱。无有爱故则无系缚。无系缚故则不受生。不受生故则无有死。无有死故则名为常。以是义故涅槃名常。&rdquo; </font>				                
						</center></div><hr><script charset='utf-8' src='../js/hui.js'></script></body></html> 