<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,幸福婚姻经典辑要' />
<link href='../css/3.css' rel='stylesheet' type='text/css'></head><body><hr><center><div class='zw'>幸福婚姻经典辑要</div></center><br><center><div>作者：佚名　来源：佛学在线</div></center><br><div class='zw'><center>
        <div class="zw">
			
							<strong>幸福婚姻经典辑要</strong><br />
海涛法师选辑<br />
《长阿含．世记经》摘录<br />
<br />
《大楼炭经》摘录<br />
《中阿含．梵志品．婆罗婆堂经》摘录<br />
《中阿含．哺利多经》摘录<br />
《增壹阿含经》摘录<br />
《佛说尸迦罗越六方礼经》摘录<br />
《佛说善生子经》摘录<br />
《中阿含．善生经》摘录<br />
《六度集经》之四十五&lsquo;童子本生&rsquo;<br />
《玉耶女经》<br />
《佛说五无反复经》<br />
《大宝积经．郁伽长者会》摘录<br />
《大宝积经，菩萨藏会》摘录<br />
《佛说夫妇经》<br />
《法句譬喻经》摘录<br />
《菩萨本行经》摘录<br />
《贤愚经．贫人夫妇叠施得现报品》<br />
《贤愚经．降六师品》摘录<br />
《杂宝藏经．长者夫妇造作浮图生天缘》<br />
《杂宝藏经．长者夫妇信敬礼佛生天缘》<br />
《杂宝藏经．罽夷罗夫妇自卖设会现获报缘》<br />
《杂譬喻经．迦叶本生因缘事》摘录<br />
《道行般若经》摘录<br />
《出曜经》摘录<br />
《大方广佛华严经》摘录<br />
《大方广佛华严经》摘录<br />
《佛说大方广善巧方便经》摘录<br />
《佛说长者子懊恼三处经》摘录<br />
《佛说分别善恶所起经》摘录<br />
《佛说罪福报应经》摘录<br />
《正法念处经》摘录<br />
《优填王经》摘录<br />
《优婆塞戒经》摘录<br />
《佛说菩萨内戒经》摘录<br />
《般泥洹经》摘录<br />
《孝子经》摘录<br />
《四十二经》摘录<br />
《五大虚空藏菩萨速疾大神验秘密式经》摘录<br />
《摩醯首罗大自在天王神通化生伎艺天女念诵法》摘录<br />
《法宛珠林》摘录<br />
《劝发菩提心集》摘录<br />
&nbsp;<br />
《长阿含．世记经》摘录<br />
&nbsp;<br />
阎浮提人以金银、珍宝、谷帛、奴仆治生贩卖，以自生活；拘耶尼人以牛羊、珠宝市易生活；弗于逮人以谷帛、珠玑市易自活；郁单曰人无有市易治生自活。<br />
&nbsp;<br />
阎浮提人有婚姻往来、男娶女嫁；拘耶尼人、弗于逮人亦有婚姻、男娶女嫁；郁单曰人无有婚姻、男女嫁娶；龙、金翅鸟、阿须伦亦有婚姻、男女嫁娶；四天王、忉利大，乃至他化自在天，亦有婚姻、男娶女嫁。自上诸天无复男女。<br />
&nbsp;<br />
阎浮提人男女交会，身身相触以成阴阳；拘耶尼、弗于逮、郁单曰人，亦身身相触以成阴阳；龙、金翅鸟，亦身身相触以成阴阳；阿须伦身身相近，以气成阴阳；四天王、忉利天亦复如是。焰摩天相近以成阴阳，兜率天执手成阴阳，化自在天熟视成阴阳，他化自在天暂视成阴阳。自上诸天无复淫欲。<br />
&nbsp;<br />
《大楼炭经》摘录<br />
&nbsp;<br />
阎浮利天下人，以金银、珍宝、米谷、钱财、生口，市买价贩；俱耶尼天下人，以牛马、米谷、珠玉作市贩卖；弗于逮天下人，以金银、珍宝、米谷、钱财、生口，市买价贩；郁单曰天下人，无市买价贩，诸天亦尔。<br />
&nbsp;<br />
阎浮利天下，有男女婚姻之事。俱耶尼、弗于逮天下人，亦有男女婚姻之事。郁单曰天下人，无婚姻之事&mdash;若男子起淫劮意向女人时，相视便度道去，男子在前，女人在后，有树曲合如交露；北方天下人，在其中止，男女各异处，便共往至其树下，若树低荫覆其人上，便其交通；树不覆人上者，不行交通之事，各自别去。龙及金翅鸟，有男子女人婚姻之事；阿须伦亦有男女婚姻之事。从是以上，无有婚姻之事。<br />
&nbsp;<br />
阎浮利天下人，男女共居止交通。俱耶尼、弗于逮、郁单曰天下人，男女行阴阳之事。龙及金翅鸟男女，亦有阴阳之事。诸阿须伦男女，亦行阴阳之事。四天王天上人男女，亦行阴阳之事。忉利天上人男女，以风为阴阳之事。焰天人男女，以相近成阴阳之事。兜率天人男女，相牵手便成阴阳。无贡高天人男女，相视便成阴阳。他化自转天人，念淫欲使成阴阳。从是以上离于欲。<br />
&nbsp;<br />
《中阿含．梵志品．婆机婆堂经》摘录<br />
&nbsp;<br />
世尊告曰：&lsquo;婆私吒！彼诸梵志所说至恶，极自无赖。所以者何？谓彼愚痴，不善晓解，不识良田，不能自知，作如是说：&ldquo;我等梵志，是梵天子，从彼口生，梵梵所化。&rdquo;所以者何？婆私吒！我此无上明、行、作证，不说生胜，不说种姓，不说憍慢，彼可我意不可我意，因坐因水所学经书。婆私吒！若有婚姻者，彼应说生，应说种姓，应说憍慢，彼可我意，不可我意，因坐因水所学经书。<br />
&nbsp;<br />
婆私吒！若有计生、计姓、计慢者，彼极远离于我无上明、行、作证。婆私吒！说生、说姓、说慢、彼可我意，不可我意，因坐困水，所学经书者，于我无上明、行、作证别。<br />
&nbsp;<br />
复次，婆私吒！谓有三种，令非一切人人共诤，杂善不善法，彼则为圣所称不称。云何为三？刹利种、梵志种、居士种。婆私吒！于意云何？刹利杀生、不与取、行邪淫、妄言乃至邪见，居士亦然，非梵志耶！&rsquo;<br />
&nbsp;<br />
《中阿含．哺利多经》摘录<br />
&nbsp;<br />
多闻圣弟子，云何依离邪淫断邪淫？<br />
&nbsp;<br />
多闻圣弟子作是思椎：&lsquo;邪淫者亦受恶报。现世及后世，若我邪淫者，便当自害，亦诬谤他；天及诸智梵行者，道说我戒，诸方悉当闻我恶名；身坏命终，必至他处，生地狱中；如是邪淫者受此恶报。现世及后世，我今宁可做离邪淫断邪淫耶！便依离邪淫断邪淫。&rsquo;<br />
&nbsp;<br />
《增一阿含经》摘录<br />
&nbsp;<br />
闻如是：一时，佛在罗阅城迦兰陀竹园所，与大比丘众五百人俱。<br />
&nbsp;<br />
尔时，罗阅城中有梵志，名曰施罗，倘知诸术，外道异学，经籍所记天文、地理，靡不贯练；又复教授五百梵志童子。又彼城中有异学之士，名曰翅宁，多有所知，为频毗婆罗王所见爱敬，随时供养，给与梵志所须之施。<br />
间。是时，翅宁梵志兴此念：&lsquo;如来名号甚为难闻！今我欲往问讯，亲近礼敬。&rsquo;<br />
&nbsp;<br />
尔时，如来名称远布，如来、至真、等正觉、明行成为、善逝、世间解、无上士、道法御、天人师、号佛、众祐，度人无量，出现世间。是时，翅宁梵志便往佛所，头面礼足，在一面坐。<br />
&nbsp;<br />
尔时，梵志白世尊言：&lsquo;沙门瞿云！为姓何等？&rsquo;佛告梵志：&lsquo;吾姓刹利。&rsquo;梵志问曰：&lsquo;诸婆罗门各有此论：&ldquo;吾姓最豪，无有出者。&rdquo;或言：&ldquo;姓白&rdquo;；或言&ldquo;姓黑。&rdquo;婆罗门自称言：&ldquo;梵天所生。&rdquo;今沙门瞿昙！欲何等论说？&rsquo;<br />
&nbsp;<br />
佛告之曰：&lsquo;梵志当知！其有婚姻嫁娶，便当求豪贵之姓，然我正法之中无有高下、是非之名姓也。&rsquo;<br />
&nbsp;<br />
梵志复自言：&lsquo;云何瞿昙！生处清净，然后法得清净？&rsquo;<br />
&nbsp;<br />
佛告梵志：&lsquo;汝用法清净，生处清净为乎？&rsquo;<br />
&nbsp;<br />
梵志又曰：&lsquo;诸婆罗门各兴此论：&ldquo;吾姓最豪，无有出者。&rdquo;或言：&ldquo;姓白。&rdquo;或言：&ldquo;姓黑。&rdquo;婆罗门自称言：&ldquo;梵天所生。&rdquo;&rsquo;<br />
&nbsp;<br />
佛告梵志：&lsquo;若当刹利女出适婆罗门家，设生男儿者，当从何姓？&rsquo;<br />
&nbsp;<br />
梵志报曰：&lsquo;彼当言婆罗门种。所以然者，由父遗形故，得有此儿。&rsquo;<br />
&nbsp;<br />
佛吉梵志：&lsquo;若复婆罗门女出适刹利家，生男儿者，彼当从何姓？&rsquo;<br />
&nbsp;<br />
梵志报曰：&lsquo;彼人当是刹利种。所以然者，由父遗形故，得有此儿。&rsquo;<br />
&nbsp;<br />
佛告梵志：&lsquo;熟自思椎，然后报吾。汝今所说，前与后皆不相应。云何梵志！设驴从马后生驹者，当言是马？为是驴也？&rsquo;<br />
&nbsp;<br />
梵志报曰：&lsquo;如此之类当言驴马。所以然者，由驴遗形故，得此驹也。&rsquo;<br />
&nbsp;<br />
佛告梵志：&lsquo;汝熟思椎，然后报吾。汝今所说前后不相应。汝前所说刹利女出适婆罗门家，若生儿者，便言婆罗门种，今驴逐马生驹者，便言驴马，将不违前语乎？设复梵志！若马逐驴生驹者，名之云何？&rsquo;<br />
&nbsp;<br />
梵志报曰：&lsquo;当名为马驴。&rsquo;<br />
&nbsp;<br />
佛告之曰：&lsquo;云何梵志：马驴、驴马岂复有异乎？若复有人言宝一解，复有人言一斛宝，此二义岂有异乎？&rsquo;<br />
&nbsp;<br />
梵志报曰：&lsquo;此是一义。所以然者，宝一、一宝此义不异也。&rsquo;<br />
&nbsp;<br />
佛告梵志：&lsquo;云何马驴、驴马此非一义乎？&rsquo;<br />
&nbsp;<br />
梵志报曰：&lsquo;今沙门瞿昙！虽有斯言，然婆罗门自称言：&ldquo;吾姓最豪，无有出者。&rdquo;&rsquo;<br />
&nbsp;<br />
佛告梵志：&lsquo;汝先称誉其母，后复叹说其父。若复父亦是婆罗门种，母亦是婆罗门种，后生二儿；彼时其中一儿，多诸技术，无事不览，第二子者了无所知；是时，父母为敬待何者？为当敬待有智者？为当敬待无所知者？&rsquo;<br />
&nbsp;<br />
梵志报曰：&lsquo;其父母应当敬待高德聪明者，不应敬待无有智者。所以然者？今此一子无事不了，无事不闲，正应敬待此子，不应敬待无智之子。&rsquo;<br />
&nbsp;<br />
佛告梵志：&lsquo;若彼二子，一聪明者，便复兴意作杀、盗、淫泆十恶之法；彼一子不聪明者，守护身、口、意行，十善之法一无所犯。彼父母应当敬待何者？&rsquo;<br />
&nbsp;<br />
梵志报曰：&lsquo;彼父母应当敬待行十善之子，彼行不善之人复敬待为？&rsquo;<br />
&nbsp;<br />
佛告梵志：&lsquo;汝先叹其多闻，后叹其戒。云何梵志！若复有二子，一子父专正，母不专正；一子父不专正，母专正。彼子若母正、父不正者，无事不闲，博知经术。第二子父正、母不正者，既不博学，但持十善。然其父母应敬待何者？为当敬待母净父不净者？为当敬待父净母不净者？&rsquo;<br />
&nbsp;<br />
梵志报曰：&lsquo;应当敬待母净之子。所以然者，由知经书，博诸伎术故，所谓第二子父净母不净，虽复持戒而无智慧，竟何所至？有闻则有戒。&rsquo;<br />
&nbsp;<br />
佛告梵志：&lsquo;汝前叹说父净，不叹说母净；今复叹说母净，不叹说父净；先叹闻德，后叹禁戒；复叹说戒，后方说闻。云何梵志！若彼二梵志子，其中一子多闻博学，兼持十善；其第二子既有智慧，兼行十恶。彼父母应当敬待何者？&rsquo;<br />
&nbsp;<br />
梵志报曰：&lsquo;应当敬父净、母不净之子。所以然者，由其博览诸经，晓诸技术，由父净生得此子，兼行十善，无所触犯，一切具足诸德本故。&rsquo;<br />
&nbsp;<br />
佛告之曰：&lsquo;汝本说其姓，后说其闻，不说其姓；后复说戒，不说闻；后复说其闻，不说其戒。汝今叹说父母闻、戒，岂不违前言乎？&rsquo;<br />
&nbsp;<br />
梵志白佛言：&lsquo;沙门瞿昙虽有斯言，然婆罗门自称言：&ldquo;我姓最豪贵，无有出者。&rdquo;&rsquo;<br />
&nbsp;<br />
世尊告曰：&lsquo;诸有嫁娶之处则论姓，然我法中无有此义。汝颇闻边国远邦及余边地人乎？&rsquo;<br />
&nbsp;<br />
梵志报曰：&lsquo;唯然！闻之，有此诸人。&rsquo;<br />
&nbsp;<br />
世尊告曰：&lsquo;彼土人民有二种之姓。云何为二？一者人，二者奴。此二姓亦复不定。&rsquo;<br />
&nbsp;<br />
又问：&lsquo;云何不定？&rsquo;<br />
&nbsp;<br />
世尊告曰：&lsquo;或作人，后作奴；或作奴，后作人。然众生之类，尽同一类而无若干。若复梵志！天地败毁，世间皆空，是时山河、石壁、草木之徒，皆悉烧尽，人亦命终。若天地还欲成时，未有日月年岁之限。尔时，光音天来至此间；是时光音天福德稍尽，无复精光，展转相视，兴起欲想；欲意偏多者使成女人，欲意少者成男子，展转交接，使成胞胎。由此因缘，故最初有人，转生四姓，流布天下。当以此方便，知人民尽出于刹利种。&rsquo;<br />
&nbsp;<br />
尔时，梵志白世尊言：&lsquo;止！瞿昙！如偻者得伸，盲者得眼目，冥者得见明。沙门瞿昙亦复如是，无数方便与我说法。我今自归沙门瞿昙，唯愿与我说法，听为优婆塞！&rsquo;<br />
&nbsp;<br />
《佛说迦罗越六方礼经》摘录<br />
&nbsp;<br />
西向拜者，谓妇事夫有五事：一者、夫从外来，当起迎之；二者、夫出不在，当炊蒸扫除待之；三者、不得有淫心于外夫，骂言不得还骂、作色；四者、当用夫教诫，所有什物不得藏匿；五者、夫休息盖藏乃得卧。<br />
&nbsp;<br />
夫视妇亦有五事：一者、出入当敬于妇；二者、饭食之，以时节与衣被；三者、当给与金银珠玑；四者、家中所有多少，悉用付之；五者、不得于外邪畜传御。<br />
&nbsp;<br />
《佛说善生子经》摘录<br />
&nbsp;<br />
夫西面者，犹夫之见妇也。是以夫当以五事正敬、正养、正安其妇。何谓五？正心敬之、不恨其意、不有他情、时与衣食、时与宝饰。<br />
&nbsp;<br />
妇又当以十四事事于夫。何谓十四？善作为、善为成、受付审、晨起、夜息、事必学、阖门待君子、君子归问讯、辞气和、言语顺、正几席、洁饮食、念布施、供养夫。是为西方二分所欲者，得古圣制法夫妇之宜，士夫望益，而善法不衰。<br />
&nbsp;<br />
淫邪有六变当知。何谓六？不自护身、不护妻子、不讲家属、以疑生恶、怨家得便、众苦所围。已有斯恶则废事业，未致之财不获，既获者消，宿储耗尽。<br />
&nbsp;<br />
《中阿含．善生经》摘录<br />
&nbsp;<br />
&lsquo;居士子！如西方者，如是夫观妻子，夫当以五事爱敬供给妻子。云何为五？一者、怜念妻子，二者、不轻慢，三者、为作璎珞严具，四者、于家中得自在，五者、念妻亲亲。夫以此五事爱敬供给妻子。<br />
&nbsp;<br />
妻子当以十三事善敬顺夫。云何十三？一者、重爱敬夫，二者、重供养夫，三者、善念其夫，四者、摄持作业，五者、善摄眷属，六者、前以瞻侍，七者、后以爱行，八者、言以诚实，九者、不禁制门，十者、见来赞善，十一者、敷设床待，十二者、施设净美丰饶饮食，十三者、供养沙门、梵志。妻子以此十三事善敬顺夫。居士子！如是西方二俱分别。居士子！圣法律中西方者，谓夫、妻子也。<br />
&nbsp;<br />
居士子！若人慈愍妻子者，必有增益，则无衰耗。&rsquo;<br />
&nbsp;<br />
《六度集经》之四十五&lsquo;童子本生&rsquo;<br />
&nbsp;<br />
昔者菩萨，生于贫家，贫家不育，以亵裹之，夜无人时默置四街，并钱一千送著其道。国俗，以斯日为吉祥之日，率土野会，君子、小人各以其类盛馔快乐。梵志睹戏，赞会者曰：&lsquo;磋于！今日会者，别有如粳米，纯白无糅，厥香苾芬。若失今日产生男女，贵而且贤！&rsquo;<br />
&nbsp;<br />
坐中有一理家，独而无嗣，闻之默喜，令人四布索弃子者。使问路人曰：&lsquo;睹有弃子者乎？&rsquo;路人曰：&lsquo;有独母取焉！&rsquo;使人寻之，得其所在，曰：&lsquo;吾四姓富而无嗣，尔以儿贡，可获众宝！&rsquo;母曰：&lsquo;可！&rsquo;留钱送儿，从欲索货，母获如志。<br />
&nbsp;<br />
育儿数月而妇妊身，曰：&lsquo;吾以无嗣故育异姓，天授余祚，今以子为？&rsquo;以亵裹之，夜著洴中。家羊日就而乳，牧人寻察睹儿，即叹曰：&lsquo;上帝何缘落其子于兹乎！&rsquo;取归育之，以羊湩乳。四姓觉知，诰曰：&lsquo;缘窃湩乎？&rsquo;对曰：&lsquo;吾获天之遗子，以湩育之。&rsquo;四姓怅悔，还育数月，妇遂产男，恶念更生，又复如前以亵裹之，著车辙中。儿心存佛三宝，慈而其亲。<br />
&nbsp;<br />
晨有商人数百乘车，径路由兹，牛踬不进，商人察其所以，睹儿惊曰：&lsquo;天帝之子，何缘在兹乎？&rsquo;抱著车中，牛进若流，前二十里，息牛亭侧。有独母白商人乞曰：&lsquo;以儿相惠，济吾老穷。&rsquo;即惠之矣！母育未几，四姓又闻，怆然而曰：&lsquo;吾之不仁，残天德乎！&rsquo;又以众宝请儿归家，哽噎自责，等育二儿。<br />
&nbsp;<br />
数年之间，睹儿之智，奇变纵横，恶念又生，曰：&lsquo;斯明溢度，吾儿否哉，必虏之矣！&rsquo;亵裹入山，弃著竹中，绝食必殒。儿兴慈念，曰：&lsquo;吾后得佛，必济众苦矣！&rsquo;山近豁水，儿自力摇，从竹堕地，展转至其水侧。去水二十里，有担死人聚，聚有人行取樵，遥见小儿，就视叹曰：&lsquo;上帝落其子乎！&rsquo;抱归育焉！四姓又闻，厥恨如前，以众名宝请归悲泣，并教书数，仰观俯占。众道之术过目即能，禀性仁孝，言辄导化，国人称圣，儒士云集。<br />
&nbsp;<br />
父凶念生，厥性恶重。前，家有冶师，去城七里，欲图杀儿，书敕治师曰：&lsquo;昔育此儿，儿入吾家疾疫相仍，财耗畜死，太卜占云：&lsquo;儿致此灾。&rsquo;书到极摄投之火中！&rsquo;讹命儿曰：&lsquo;吾年西夕，加有重疾，尔到冶师所谛计钱宝，是尔终年之财。&rsquo;<br />
&nbsp;<br />
儿受命行，于城门内，睹弟与辈弹胡桃戏。弟曰：&lsquo;兄来吾之幸矣！为吾复折。&rsquo;兄曰：&lsquo;父命当行。&rsquo;弟曰：&lsquo;吾请行矣！&rsquo;夺书之冶师所。冶师承书，投弟于火。<br />
&nbsp;<br />
父心松松而怖，遣使索儿，使睹兄曰：&lsquo;弟如之乎？&rsquo;兄如状对。兄归陈之，父驿马追儿，已为灰矣！父投躬呼天，结气内塞，遂成废疾。又生毒念曰：&lsquo;吾无嗣己，不以斯子为，必欲杀之！&rsquo;<br />
&nbsp;<br />
父有邸阁去国千里，仍遣斯儿曰：&lsquo;彼散吾财，尔往计校。今与邸阁书囊藏蜡封，尔急以行。&rsquo;书阴敕曰：&lsquo;此儿到，急以石缚腰，沈之深渊！&rsquo;儿受命稽首，轻骑进半道。有梵志，与父遥相被服，常相间遗书数往来。<br />
&nbsp;<br />
梵志有女，女既贤明，深知吉凶、天文、占候。儿行到梵志所居曰：&lsquo;吾父所亲梵志，正在斯止。&rsquo;谓从者曰：&lsquo;今欲过修礼之可乎？&rsquo;从者曰：&lsquo;善！&rsquo;即过觐礼。梵志喜曰：&lsquo;吾兄子来！&rsquo;使命四邻、学士、儒生、耆德云集，娱宴欢乐并咨众疑，靡不欣怿；终日极夜各疲眠寐。女窃睹男，见其腰带佩囊封之书，默解取还，省读其辞，怅然而叹曰：&lsquo;斯何妖厉，贼害仁子乃至斯乎！&rsquo;裂书更之，其辞曰：&lsquo;吾年西垂，重疾日困。彼梵志吾之亲友也，厥女既贤且明古，今任为儿匹，极具宝帛聘礼，务好小礼大婢，纳妻之日案斯敕矣！&rsquo;<br />
&nbsp;<br />
为书毕，开关复之。明晨进路，梵志众儒靡不寻叹，邸阁得书，承命具礼诣梵志家。梵志夫妻议曰：&lsquo;夫婚姻之仪，始之于择行、问咎、占兆，彼善礼备；即吾许焉。今现男不媒，礼娉便臻，彼岂将慢乎？&rsquo;又退宴息曰：&lsquo;男女为偶自古然矣！男贤女贞诚亦难值。&rsquo;<br />
&nbsp;<br />
遂纳礼会宗，九族叹曰：&lsquo;斯荣传世！&rsquo;纳妻礼成，邸阁驰启，四姓闻之结疾殊笃，儿闻亲疾哽咽而言：&lsquo;夫命难保，犹幻非真。&rsquo;<br />
&nbsp;<br />
梵志欲择良日遣还，菩萨内痛不从其云，室家驰归升堂稽首，妻寻再拜垂泣而进，三步又拜称名曰：&lsquo;妾是子男某妻，亲召妾为某，当奉宗嗣，箕帚之使，尽礼修孝。惟愿大人疾瘳福臻，永保无终之寿，令其展情，获孝妇之德。&rsquo;<br />
&nbsp;<br />
四姓结忿，内塞而殡。菩萨殡送，慈恻哀慕，一国称孝。丧毕修行，馨熏十方。<br />
&nbsp;<br />
佛告诸比丘：&lsquo;童子者，吾身是也；妻者，俱夷是；四姓者，调达是。菩萨法忍度无极，行忍辱如是。&rsquo;<br />
&nbsp;<br />
《玉耶女经》<br />
&nbsp;<br />
闻如是：一时，佛在舍卫国祇树给孤独园，为诸四辈弟子说经。是时，国中给孤独家为子娶妇，得长者女，名曰玉耶，端正殊特，不以妇礼，轻慢公姑，及以夫婿。给孤独长者夫妇议言：&lsquo;是妇不顺，当云何教？若加杖捶非善法耶！设不教诃，其罪日增。&rsquo;长者议曰：&lsquo;惟佛能化！&rsquo;<br />
&nbsp;<br />
明旦严服，住诣佛所，稽首礼足，前白佛言：&lsquo;我为子娶妇，得长者女，甚大憍慢，不以妇礼；惟愿世尊哀愍我等，并诸弟子，明日劝请，到舍说经，令心开解。&rsquo;佛即受请，长者欢喜，礼佛而归。长者到舍，广设调度，严饰床座。<br />
&nbsp;<br />
明旦，佛来到长者舍，长者欣庆，请如来入舍。众生已定，皆各礼佛，却住一面。佛饭食讫并为说经，惟有玉耶憍慢不出，佛愍念之，放大神力，变长者家皆化作水精舍，内外相照无有障碍。玉耶见佛三十二相，八十种好，衣毛为竖，战栗惶怖，即出礼佛，却住一面，合掌低头默无所说。<br />
&nbsp;<br />
佛语玉耶：&lsquo;女人不以面貌端正，不顺夫婿非为端正，心端行正是为端正。女人身中有十恶事，不自觉知。何等十恶？<br />
&nbsp;<br />
一者、托生父母，甚难养育；<br />
二者、怀妊忧愁；<br />
三者、初生父母不喜；<br />
四者、养育无味；<br />
五者、父母随逐，不离时宜；<br />
六者、处处畏人；<br />
七者、常忧嫁之；<br />
八者、生已父母离别；<br />
九者、常畏夫婿；<br />
十者、不得自在。是名十恶也。&rsquo;<br />
&nbsp;<br />
玉耶惶怖白佛言：&lsquo;世尊：愿佛教我妇人之礼，其事云何？&rsquo;<br />
&nbsp;<br />
佛语玉耶：&lsquo;妇事夫婿、公、姑、大长，有五善三恶。何等五善？<br />
&nbsp;<br />
一者、后卧早起，美食先进；<br />
二者、挝骂不得怀恚；<br />
三者、一心向夫，不得邪淫；<br />
四者、愿生长寿，以身奉使；<br />
五者、夫婿远行，整理家中无有二心。是为五善。<br />
&nbsp;<br />
何等三恶？<br />
&nbsp;<br />
一者、轻慢夫婿，不顺大长，美食自啖，未冥早卧，日出不起，夫婿教诃，嗔目怒应；<br />
二者、见夫不欢，心常败坏，念他男子好；<br />
三者、愿夫早死更嫁。是为三恶。&rsquo;<br />
&nbsp;<br />
玉耶默然，无言可答。<br />
&nbsp;<br />
佛语玉耶：&lsquo;世间下有七辈妇，为汝说之，一心善听！<br />
&nbsp;<br />
一者、母妇；<br />
二者、妹妇；<br />
三者、知识妇；<br />
四者、妇妇；<br />
五者、婢妇；<br />
六者、怨家妇；<br />
七者、夺命妇。汝今解不？&rsquo;<br />
&nbsp;<br />
玉耶答言：&lsquo;不及此义。&rsquo;<br />
&nbsp;<br />
佛言：&lsquo;善听！吾今解之。何等母妇？爱念夫主如母爱子，昼夜长养不失时宜，心常怜念无有厌患，念夫如子是为母妇。<br />
&nbsp;<br />
何等妹妇？承事夫婿尽其敬诚，如兄如弟同气分形，骨肉至亲无有二情，尊之重之如妹事兄，是为妹妇。<br />
&nbsp;<br />
何等知识妇？奉事夫婿敬顺恳至，依依恋恋不能相远，私密之事常相告示，行无违失善事相教，使益明慧相亲相爱，欲令度世如善知识，是为知识妇。<br />
&nbsp;<br />
何等妇妇？供养大人，竭情尽行，无有一二；净修妇礼，终不废阙；进不犯义，退不失礼，常和为贵；是名妇妇。<br />
&nbsp;<br />
何等婢妇？心常畏忌，不敢自慢，忠孝尽节礼口不粗言，身不放逸以礼自防，如民奉王，夫婿敬辛不得憍慢，若得杖捶敬承奉受，及见骂辱默然无辞，甘身苦乐无有二心，慕修妇道不择衣食，事夫如事大家，是名婢妇。<br />
&nbsp;<br />
何等怨家妇？见夫不欢恒怀嗔恚，昼夜求愿欲得远离，虽为夫妇心常如寄，乱头勤卧无有畏避，不作生活养育儿子，身行淫荡不知羞耻，陷入罪法毁辱亲里，夫婿相憎咒欲令死，是名怨家妇。<br />
&nbsp;<br />
何等夺命妇？昼夜不眠毒心伺之，作何方便得远离之，欲与毒药恐人觉之，心外情通，雇人害之复遣傍夫，伺而贼之，夫死更嫁适我愿之，是名夺命妇。&rsquo;<br />
&nbsp;<br />
佛语玉耶：&lsquo;其有善妇者当有显名，宗亲九族并蒙其荣，天龙鬼神拥护其形，使不枉横财宝日生。万分之后愿愿不违，上生天上宫殿浴池，在所自然，天人乐之。天上寿尽还生世间，常为富贵侯王子孙，端正姝好人所奉尊。其恶妇者当得恶名，今现在身不得安宁，数为鬼神在于家庭，起病发祸求及神明，会当归死不得长生，恶梦恐怖所愿不成，多逢灾横水火日惊。万分之后魂神受形，死入地狱、饿鬼、畜生，其身矬短咽如针钉，身卧铁床，数千万劫。受罪毕讫还生恶家，贫穷裸露无丝无麻，孜孜急急共相鞭挝，从生至死无有荣华。作善得善作恶自遮，善恶如此非是虚也。&rsquo;<br />
&nbsp;<br />
佛语玉耶：&lsquo;此是七辈妇，汝用何行？&rsquo;<br />
&nbsp;<br />
玉耶流泪前白佛言：&lsquo;我本愚痴不顺夫尊，自今已后当如婢妇，尽我命寿不敢憍慢。&rsquo;即前长跪，求受十戒、三自归命&mdash;归佛、归法、归比丘僧。一、不杀生，二、不偷盗，三、不淫夫，四、不妄语，五、不饮酒，六、不恶口，七、不绮语，八、不嫉妒，九、不嗔恚，十者、信善得善。是名十戒，此优婆夷所行。<br />
&nbsp;<br />
佛说经竟，及诸弟子，皆各欲还。给孤独长者、眷属欢妒，礼佛而退。<br />
&nbsp;<br />
玉耶长跪重白佛言：&lsquo;我本愚痴憍慢夫婿，今蒙世尊化导我等，令心开解。&rsquo;佛语玉耶：&lsquo;自今已后，拥护汝家。&rsquo;<br />
&nbsp;<br />
玉耶言：&lsquo;诺！受佛言教，不敢有违。&rsquo;稽首礼足，受退还归。<br />
&nbsp;<br />
《佛说五无反复经》<br />
&nbsp;<br />
闻如是：一时，佛在舍卫国，与千二百五十比丘俱。时有一梵志，从罗阅只国来，闻舍卫国人慈孝顺，奉经修道，敬事三尊，使到舍卫国。见父子二人耕地，毒蛇螫杀其子，其父故耕不看其子，亦不啼哭。<br />
&nbsp;<br />
梵志问曰：&lsquo;此是谁儿？&rsquo;耕者答言：&lsquo;是我之子。&rsquo;梵志问曰：&lsquo;是卿之子，何不啼哭，故耕如故？&rsquo;其人答曰：&lsquo;人生有死，物成有败，善者有报，恶者有对，忧愁不乐，啼哭懊恼，何益死者！卿今入城，吾家某处，愿过语之，吾子已死，但持一人食来！&rsquo;<br />
&nbsp;<br />
梵志自念：&lsquo;此是何人，而无反复？子死在地，情不忧愁，而反索食？此人不慈，无有是比！&rsquo;梵志入城，诣耕者家，见死儿母，即便说云：&lsquo;卿子已死，其父寄信，但持一人食来。何以不念子耶？&rsquo;儿母即为梵志说譬喻言：&lsquo;儿来托生我亦不唤，儿今自去非我能留。譬如行客来过主人，客今自去何能得留？我之母子亦复如是，去住进止非我之力，随其本行，不能得留，愁忧啼哭何益死者！&rsquo;<br />
				                
						</center></div><hr><script charset='utf-8' src='../js/hui.js'></script></body></html> 