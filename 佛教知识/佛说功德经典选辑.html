<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,佛说功德经典选辑' />
<link href='../css/3.css' rel='stylesheet' type='text/css'></head><body><hr><center><div class='zw'>佛说功德经典选辑</div></center><br><center><div>作者：佚名　来源：佛学在线</div></center><br><div class='zw'><center>
        <div class="zw">
			
							<font size="3">&nbsp;</font>
<p><font style="font-size: 12pt">海涛法师选辑 </font><br />
<br />
<font style="font-size: 12pt; color: #0000ff">佛说出家功德经<br />
佛说造塔功德经<br />
右绕佛塔功德经<br />
佛说作佛形像经<br />
佛说大乘造像功德经<br />
浴佛功德经<br />
佛说温室洗浴众僧经<br />
佛说施灯功德经<br />
佛说布施经<br />
佛说五大施经<br />
佛说诸德福田经<br />
佛说楼阁正法甘露鼓经 </font></p>
<p><font style="font-size: 12pt">南无本师释迦牟尼佛（三称） </font></p>
<p><font style="font-size: 12pt">　　<span style="font-size: 12pt; color: #333399">开经偈</span></font></p>
<p align="center"><font style="font-size: 12pt">无上甚深微妙法<br />
百千万劫难遭遇<br />
我今见闻得受持<br />
愿解如来真实义</font></p>
<p><font style="font-size: 12pt">　　</font><a name="a01"></a><span style="font-size: 12pt; color: #333399">佛说出家功德经</span></p>
<p align="right"><font style="font-size: 12pt">失 译</font></p>
<p><font style="font-size: 12pt">　　如是我闻：一时，佛在毗舍离国。食时到，入城乞食。时毗舍离城中，有一梨车子，名鞞罗羡那。譬如天与诸天女共相娱乐，时此王子与诸婇女在阁上共相娱乐，耽于色欲亦复如是。尔时世尊以一切智闻彼乐音，告阿难言：&lsquo;我知此人，贪五欲乐者，不久命终。却后七日，当舍如是眷属快乐，决定当死。阿难！此人若当不舍欲乐，不出家者，命终或能堕于地狱。&rsquo;尔时阿难顶奉佛教，欲利益此王子故，次至其舍。</font></p>
<p><font style="font-size: 12pt">　　尔时王子闻阿难在外，即出奉见。以敬念故，请阿难入坐。坐已未久，尔时王子起恭敬心，白阿难言：&lsquo;善哉！好亲友来，今正是时。我今见汝，踊跃欢喜，汝字欢喜，汝今当教告我佛所教法，令我欢喜。&rsquo;尔时王子如是三请。阿难为欲作大利益，默然无言。</font></p>
<p><font style="font-size: 12pt">　　王子又言：&lsquo;鞞陀呵牟尼大仙，利益一切众生。有何嫌恨，默然无所说？不见少告！&rsquo;。时第三师，持佛法藏、利世间者，惨然告言：&lsquo;汝今善听！却后七日，汝当命终。汝若于此五欲乐中，不能觉悟，不出家者，命终或当堕地狱中。佛一切智人，正语正说，记汝如是。譬火烧物，终不虚发。汝谛思惟！&rsquo;</font></p>
<p><font style="font-size: 12pt">　　时彼王子闻此语已，甚大忧怖，愁愦不乐，受阿难教。&lsquo;我当出家，定且听更六日受乐。第七日中，我辞家眷属，定必出家。&rsquo;阿难可之。第七日畏生死故，求佛出家，佛即听之。一日一夜，修持净戒，即便命终。</font></p>
<p><font style="font-size: 12pt">　　烧香毕已，尊者阿难与其眷属，往白佛言：&lsquo;世尊！此鞞罗羡那比丘，今已命终，神生何处？&rsquo;时佛、世尊、天人之师、一切智人以大梵音，胜出雷鼓、迦陵频伽众妙音声，以八种音告阿难言：&lsquo;此鞞罗羡那比丘，畏于生死地狱苦故，舍欲出家。一日一夜，持净戒故，舍此世已，生四天王天，为北方天王毗沙门子，恣心受于五欲快乐，贪受五欲，与诸婇女共相娱乐，寿五百岁。五百岁已，命终转生三十三天，为帝释子，具受五欲，极天之乐，天妙婇女，恣意千岁。寿尽生焰天，为焰天王子，自恣受天色、声、香、味、触，快心欲乐。受天二千岁已，命终生于兜率天王子，恣心受于五欲快乐，目视相欲，心自厌足，常谈法语，解脱智慧，寿天中寿。满四千岁已，命终往生自在天上，为天王子，受种种五欲妙乐，于婇女中化应恣意八千岁。八千岁已，命终生他化自在天，为天王子。此第六天，其中欲乐，下五天中所不能及。生此中已，受最妙乐，众乐之藏。受此乐时，心极迷醉，具足受于诸妙胜乐，万六千岁。如是受乐，于六欲天，往来七反。此鞞罗羡那，以一日一夜出家故，满二十劫，不堕地狱、饥鬼、畜生，常生天人，受福自然。最后人中，生富乐家，财富珍宝具足。壮年已过，诸根熟时，畏恶生、老、病、死患故，厌世出家；剃除须发故，身披法服，勤修精进，持四威仪，常行正念，观于五阴苦、空、无我，解法因缘，成辟支佛，名毗流帝。于是时，放大光明，多有人、天，生于善根，令诸群生种于三乘解脱因缘。&rsquo;</font></p>
<p><font style="font-size: 12pt">　　尔时阿难叉手，白佛言：&lsquo;世尊！若当有人放人出家，若有出家者，任其所须，得几所福？若复有人，毁破他人出家因缘，受何罪报？惟愿世尊具尽告示！&rsquo;</font></p>
<p><font style="font-size: 12pt">　　佛告阿难：&lsquo;汝若具满于百岁中，问我此事，我以无尽智慧，除饮食时，满百岁中，广为汝说此人功德，犹不能尽。是人恒生天上、人中，常为国王，受天、人乐。若有于此沙门法中使人出家，若复营佐出家因缘，于生死中常受快乐。我满百岁，说其福德，不可穷尽。是故，阿难！汝满百岁，尽寿问我，我至涅槃，说此功德，亦不能尽。&rsquo;</font></p>
<p><font style="font-size: 12pt">　　佛告阿难：&lsquo;若复有人破坏他人出家因缘，即为劫夺无尽善财福藏，坏三十七助菩提法涅槃之因。设有欲坏出家因缘者，应善观察如是之事。何以故？缘此罪业，堕地狱中，常盲无目，受极处苦；若作畜生，亦常生盲；若生饿鬼中，亦常生盲。在三恶苦，久乃得脱。若生为人，在母腹中，受胎便盲。汝于百岁常问是义，我百岁以无尽智说是罪报，亦不可尽。于四道中，生而常盲，我终不记此人当有得脱时。所以者何？皆由毁出家故。</font></p>
<p><font style="font-size: 12pt">　　或成就无边功德。以破如是善因缘故，受无量罪，由障出家故。</font></p>
<p><font style="font-size: 12pt">　　于此清净智慧镜中，为于解脱诸善法故。若见出家修持净戒，趣解脱处，破他出家，为作留难。以是因缘故，生便常盲，不见涅槃，由毁出家故。</font></p>
<p><font style="font-size: 12pt">　　常观痴等十二因缘，应得解脱。以毁破他智慧眼故，破出家缘覆慧眼故，从生至生，常盲无目，不见三界，缘障出家故。</font></p>
<p><font style="font-size: 12pt">　　出家应见五阴二十我见人，趣正道。破出家因，坏正见故，所生常盲，不见正道。</font></p>
<p><font style="font-size: 12pt">　　出家应见一切法聚善法住处，应观诸佛清净法身。以破出家善因缘故，所生常盲，不能睹见佛法身。</font></p>
<p><font style="font-size: 12pt">　　以因出家应具沙门形貌，及与持戒清净福田，种佛道因。破出家故，于善法中断一切望。由是罪缘，生生常盲，由毁出家故。</font></p>
<p><font style="font-size: 12pt">　　出家应善观察一切身心，皆苦、无常、无我、不净。破他出家，为作留难，则破此眼；破此眼故，不见四道、四念处、四正勤、四如意足、五根、五力、七觉分、八正道，趣涅槃城。是罪缘故，所生常盲，乃至不见空、无相、无作清净善法，向涅槃城。</font></p>
<p><font style="font-size: 12pt">　　是以智慧之人知出家者，应当成就如是善法，不应破坏善法因缘，获如是罪。谓毁破他人如是出家沙门正见因缘者，终不能得见涅槃城，所生常盲。</font></p>
<p><font style="font-size: 12pt">　　若复有人满百劫中，余方出家，修持净戒；若复有人于此阎浮提，出家持戒，一日一夜，乃至须臾，清净出家。于十六分，彼百劫出家持戒，十六分中不及其一。</font></p>
<p><font style="font-size: 12pt">　　若有颠倒，淫姊妹女；不应淫处，强生悭嫉，此中罪报，不可计限。若有一人能正思惟有出家心，欲舍诸恶；若复有人破坏此人出家因缘，不令愿满。是罪因缘增长于前，复倍百劫。&rsquo;</font></p>
<p><font style="font-size: 12pt">　　尔时阿难复白佛言：&lsquo;世尊！此鞞罗羡那所种善根，生尊贵处，当受福乐，为过去世亦有善行？为但齐今一日一夜出家功德，受尔许福？&rsquo;</font></p>
<p><font style="font-size: 12pt">　　佛告阿难：&lsquo;汝不应观过去因缘！于此一日一夜清净出家故，此善根，六欲天中，七反受福，二十劫中常受生死世间之乐。最后人中，生福乐家。壮年已过，诸根熟时，畏于生、老、病、死苦故，出家持戒，成辟支佛。&rsquo;</font></p>
<p><font style="font-size: 12pt">　　佛告阿难：&lsquo;我今说喻，汝当善听！譬四天下：东弗婆提、南阎浮提、西瞿耶尼、北郁单越，满中阿罗汉，若稻麻丛林。若有一人，满百岁中，尽心供养此诸罗汉衣服饮食、病瘦医药、房舍卧具，乃至涅槃，后若起塔庙，种种珍宝、花香、璎珞、幡盖、伎乐、悬诸宝铃、扫洒香水、以诸偈颂，赞叹供养，所得功德。若有人为涅槃故，出家受戒，乃至一日一夜所作功德，比前功德，十六分中不及其一。以是因缘，善男子当应出家，修持净戒。诸善男子、诸须功德者、求善法者、自受法者，不应留难出家因缘，应勤方便劝作令成。&rsquo;</font></p>
<p><font style="font-size: 12pt">　　时诸大众闻佛所说，莫不厌世，出家持戒，有得须陀洹乃至阿罗汉者，有种辟支佛善根者，有发无上菩提心者，皆大欢喜，顶戴奉行。</font></p>
<p><font style="font-size: 12pt">　　<b>佛说出家功德经</b></font></p>
<p><font style="font-size: 12pt">　　</font><a name="a02"></a><span style="font-size: 12pt; color: #333399">佛说造塔功德经</span></p>
<p align="right"><font style="font-size: 12pt">唐中天竺三藏法师地婆诃罗 译</font></p>
<p><font style="font-size: 12pt">　　如是我闻：一时，佛在忉利天宫白玉座上，与大比丘、大菩萨等，及彼天主无量众俱。时大梵天王、那罗延天、大自在天及五乾闼婆王等，各与眷属俱，来至佛所，欲问如来造塔之法，及塔所生功德之量。会中有菩萨，名观世音，知其意，即从座起，偏袒右肩，右膝著地，合掌向佛，而作是言：&lsquo;世尊！今此诸天、乾闼婆等故来至此，欲请如来造塔之法，及塔所生功德之量。惟愿世尊为彼解说，利益一切无量众生！&rsquo;</font></p>
<p><font style="font-size: 12pt">　　尔时世尊告观世音菩萨言：&lsquo;善男子！若此现在诸天众等，及未来世一切众生，随所在方未有塔处，能于其中建立之者，其状高妙出过三界，乃至至小如庵罗果；所有表刹上至梵天，乃至至小犹如针等；所有轮盖覆彼大千，乃至至小犹如枣叶，于彼塔内藏掩如来所有舍利、发、牙、髭、爪，下至一分；或置如来所有法藏十二部经，下至于一四句偈。其人功德如彼梵天，命终之后生于梵世。于彼寿尽，生五净居，与彼诸天等无有异。善男子！如我所说如是之事，是彼塔量功德因缘，汝诸天等应当修学！&rsquo;</font></p>
<p><font style="font-size: 12pt">　　尔时观世音菩萨复白佛言：&lsquo;世尊！如向所说，安置舍利及以法藏，我已受持。不审如来四句之义，惟愿为我分别演说！&rsquo;尔时世尊说是偈言：</font></p>
<p align="center"><font style="font-size: 12pt">诸法因缘生　我说是因缘<br />
因缘尽故灭　我作如是说</font></p>
<p><font style="font-size: 12pt">　　&lsquo;善男子！如是偈义名佛法身，汝当书写置彼塔内。何以故？一切因缘及所生法性空寂故，是故我说名为法身。若有众生解了如是因缘之义，当知是人即为见佛。&rsquo;</font></p>
<p><font style="font-size: 12pt">　　尔时观世音菩萨及彼诸天一切大众、乾闼婆等，闻佛所说，皆大欢喜，信受奉行。</font></p>
<p><font style="font-size: 12pt">　　<b>佛说造塔功德经</b></font></p>
<p><font style="font-size: 12pt">　　</font><a name="a03"></a><span style="font-size: 12pt; color: #333399">右绕佛塔功德经</span></p>
<p align="right"><font style="font-size: 12pt">唐于阗三藏实叉难陀 译</font></p>
<p><font style="font-size: 12pt">　　如是我闻：一时，佛在舍卫国祇树给孤独园，与大比丘僧及余无量众俱，前后围绕。尔时长老舍利弗即从座起，偏袒右肩，右膝著地，合掌向佛，以偈请曰：</font></p>
<p align="center"><font style="font-size: 12pt">大威德世尊　愿为我等说<br />
右绕于佛塔　所得之果报</font></p>
<p><font style="font-size: 12pt">　　尔时世尊以偈答曰：</font></p>
<p align="center"><font style="font-size: 12pt">右绕于佛塔　所得诸功德<br />
我今说少分　汝等咸善听<br />
一切诸天龙　夜叉鬼神等<br />
皆亲近供养　斯由右绕塔<br />
在在所生处　远离于八难<br />
常生无难处　斯由右绕塔<br />
于一切生处　念慧常无失<br />
具足妙色相　斯由右绕塔<br />
住来天人中　福命悉长远<br />
常获大名称　斯由右绕塔<br />
在于阎浮提　常生最尊胜<br />
清净种姓中　斯由右绕塔<br />
仪貌常端正　富贵多财宝<br />
恒食大封邑　斯由右绕塔<br />
财宝常盈积　而无悭吝心<br />
勇猛广惠施　斯由右绕塔<br />
色相净微妙　见者皆欣仰<br />
所住常安乐　斯由右绕塔<br />
或为刹利王　妻子悉具足<br />
威势力自在　斯由右绕塔<br />
或作婆罗门　持戒善通达<br />
咒术围陀典　斯由右绕塔<br />
或作大长者　豪贵多财产<br />
仓廪常丰足　斯由右绕塔<br />
或作正法王　自在王阎浮<br />
率土咸归化　斯由右绕塔<br />
或为具七宝　大势转轮王<br />
十善御群生　斯由右绕塔<br />
从此生天上　常有大威德<br />
净信于佛法　斯由右绕塔<br />
净信速成已　于法无迷惑<br />
见诸行皆空　斯由右绕塔<br />
从天上舍命　下生于人中<br />
入胎不迷乱　斯由右绕塔<br />
在于母胎中　垢秽所不染<br />
如净摩尼珠　斯由右绕塔<br />
在胎及生时　令母常安乐<br />
饮乳亦复然　斯由右绕塔<br />
父母及亲戚　一切共鞠养<br />
乳母常不离　斯由右绕塔<br />
眷属皆爱念　超过于父母<br />
资财自增长　斯由右绕塔<br />
夜叉诸恶鬼　不能暂惊怖<br />
所须自然得　斯由右绕塔<br />
经于百千劫　其身转清净<br />
妙色相成满　斯由右绕塔<br />
净眼修且广　犹如青莲花<br />
兼得净天眼　斯由右绕塔<br />
妙色常圆满　诸相自庄严<br />
成就大势力　斯由右绕塔<br />
或生帝释宫　大威势自在<br />
忉利天中尊　斯由右绕塔<br />
或生须夜摩　兜率陀天宫<br />
化乐及他化　斯由右绕塔<br />
或复生梵天　梵世最自在<br />
诸天常供养　斯由右绕塔<br />
亿那由他劫　常为诸智人<br />
恭敬而供养　斯由右绕塔<br />
其身及衣服　亿劫常无垢<br />
具足白净法　斯由右绕塔<br />
具大精进力　勤修种种行<br />
未尝有疲懈　斯由右绕塔<br />
勇猛常精进　坚固不可坏<br />
所作速成就　斯由右绕塔<br />
深远微妙音　闻者皆欢喜<br />
安乐常无病　斯由右绕塔<br />
如我所演说　厌舍三有苦<br />
成就出世智　斯由右绕塔<br />
常在四念处　及以四正勤<br />
四如意神足　斯由右绕塔<br />
了达四真谛　根力七觉分<br />
正道及圣果　斯由右绕塔<br />
灭一切烦恼　具足大威德<br />
无漏六神通　斯由右绕塔<br />
永离贪恚痴　及一切障碍<br />
证独觉菩提　斯由右绕塔<br />
得妙紫金色　相好庄严身<br />
现作天人师　斯由右绕塔<br />
皆由以身业　及语业赞叹<br />
右绕于佛塔　获此大利益<br />
右绕诸佛塔　所得诸功德<br />
我今随所问　略说讵能尽</font></p>
<p><font style="font-size: 12pt">　　尔时世尊说此偈已，舍利弗等一切众会，皆大欢喜，信受奉行。</font></p>
<p><font style="font-size: 12pt">　　<b>右绕佛塔功德经</b></font></p>
<p><font style="font-size: 12pt">　　</font><a name="a04"></a><span style="font-size: 12pt; color: #333399">佛说作佛形像经</span></p>
<p align="right"><font style="font-size: 12pt">失 译</font></p>
<p><font style="font-size: 12pt">　　佛至拘盐惟国。有诸树园主，名拘翼。时国王名优填，年十四，闻佛当来，王即敕傍臣、左右，皆悉严驾，王即行迎佛。遥见佛，心中踊跃欢喜，王即下车步，罢傍臣、左右持盖者。王趋迎佛前，以头面著佛足，绕佛三匝，长跪叉手，白佛言：&lsquo;天上、天下人民无有能及佛者！今佛面目身体行出，光明巍巍，好乃如是，我视佛无有厌极时。今佛是天上、天下人之师也，佛慈心所爱者多。&rsquo;</font></p>
<p><font style="font-size: 12pt">　　佛默然不应，王复白佛言：&lsquo;人作善者，其得福祐当何趣向？佛去后，我恐不复见佛，我欲作佛形像，恭敬承事之，后当得何等福？愿佛哀为我说之，我欲闻知。&rsquo;佛言：&lsquo;年少王！汝所问大善！听我言，听已当置心中！&rsquo;王言：&lsquo;诺！受教。&rsquo;佛告王：&lsquo;若作佛形像，其得福祐，我悉为汝说之。&rsquo;王言：&lsquo;受恩！&rsquo;</font></p>
<p><font style="font-size: 12pt">　　佛言：&lsquo;天下人作佛形像者，其后世所生处，眼目净洁，面貌端正，身体手足常好。生天上亦净洁，与诸天绝异，眼目面貌好。作佛形像，得福如是。</font></p>
<p><font style="font-size: 12pt">　　作佛形像，所生处无有恶身，体皆完好。死后得生第七梵天上，复胜余天，端正绝好无比，为诸天所敬。作佛形像，得福如是。</font></p>
<p><font style="font-size: 12pt">　　作佛形像，后世当生豪贵家，其实与世间人绝异。所生处，不在贫穷家作子。作佛形像，其得福如是。</font></p>
<p><font style="font-size: 12pt">　　作佛形像者，后世身体常紫磨金色，端正无比。</font></p>
<p><font style="font-size: 12pt">　　作佛形像，后世所生处当生富家，钱财珍宝不可胜数，常为父母、兄弟、宗亲所重爱。作佛形像，其得福如是。</font></p>
<p><font style="font-size: 12pt">　　作佛形像，后世生阎浮利地，常生帝王、王侯家，或为贤善家作子。作佛形像，其得福如是。</font></p>
<p><font style="font-size: 12pt">　　作佛形像，后世作帝王中，复最尊胜于诸国王，诸国王所归仰。作佛形像，其得福如是。</font></p>
<p><font style="font-size: 12pt">　　作佛形像，后世作遮迦越王，上天上后，来下自恣，在所作为，无所不至。作佛形像，其福得如是。</font></p>
<p><font style="font-size: 12pt">　　作佛形像，后世生第七梵天上，寿一劫，智慧无有能及者。</font></p>
<p><font style="font-size: 12pt">　　作佛形像，死后不复在恶道中生。生者，常自守节；心念，常欲求佛道。作佛形像，其得福如是。作佛形像，后世生常敬佛，慈心于经，常持杂缯彩、好华、好香、然灯火、诸天下珍宝奇物持上佛舍利，其后无数劫，会当得泥洹道。人有出意持珍宝上佛者，皆非凡人，前世故作佛形像。作佛形像，其得福如是。</font></p>
<p><font style="font-size: 12pt">　　作佛形像，后世得福，无有穷极尽时，不可复称数。四天下江、海水，尚可斗量、枯尽；作佛形像，其得福过于四天下江、海水十倍。后世所生，为人所敬护。</font></p>
<p><font style="font-size: 12pt">　　作佛形像，譬若天雨水，人有好舍，无所畏。</font></p>
<p><font style="font-size: 12pt">　　作佛形像，后世死，不复更泥犁、禽兽、薜荔恶道中生。其有人见佛形像，以慈心叉手，自归于佛塔、舍利者，死后百劫不复入泥犁、禽兽、薜荔中，死即生天上。天上寿尽，复来下生世间，为富家作子，珍宝奇物不可胜数，然后会当得佛泥洹道。&rsquo;</font></p>
<p><font style="font-size: 12pt">　　佛告王：&lsquo;作善者，作佛形像其得福祐，如是不唐。&rsquo;其王欢喜，前为佛作礼，以头面著佛足。王、群臣皆为佛作礼而去。寿终皆生阿弥陀佛国。</font></p>
<p><font style="font-size: 12pt">　　<b>佛说作佛形像经</b></font></p>
<p><font style="font-size: 12pt">　　</font><a name="a05"></a><span style="font-size: 12pt; color: #333399">佛说大乘造像功德经</span></p>
<p align="right"><font style="font-size: 12pt">唐于阗三藏提云般若 译</font></p>
<p><font style="font-size: 12pt">　　如是我闻：一时，佛在三十三天波利质多罗树下，与无量大比丘众及无量大菩萨众俱，弥勒菩萨摩诃萨而为上首。</font></p>
<p><font style="font-size: 12pt">　　尔时世尊在彼天上，三月安居，为母说法，于诸天众多所利益，令无量诸天离苦解脱。无量诸天皆蒙法利，获大福果。时彼众中有一天子，寿将欲尽，五衰相现，以闻法力，命终之后还生此天，永离恶道。</font></p>
<p><font style="font-size: 12pt">　　尔时阎浮提中无有如来，譬如暗夜，星中无月；如国无君、如家无主，欢娱、戏乐一切都息。是时众生孤独无依，皆于如来心怀恋慕，生大忧恼，如丧父母，如箭入心，共往世尊曾所住处，园林、庭宇悉空无佛，倍加悲恋，不能自止。</font></p>
<p><font style="font-size: 12pt">　　尔时优陀延王住在宫中，常怀悲感，渴仰于佛，夫人、婇女诸欢乐事皆不涉心，作是念言：&lsquo;我今忧悲，不久当死。云何令我未舍命间，得见于佛？&rsquo;寻复思惟：&lsquo;譬若有人，心有所爱，而不得见，见其住处及相似人，或除忧恼。&rsquo;复更思惟：&lsquo;我今若诣佛先住处，不见于佛，哀号感切，或致于死。我观世间无有一人能与如来色相、福德、智慧等者。云何令我得见是人除其忧恼？&rsquo;作是念已，即更思惟：&lsquo;我今应当造佛形像，礼拜供养。&rsquo;复生是念：&lsquo;若我造像不似于佛，恐当令我获无量罪。&rsquo;复作念言：&lsquo;假使世间有智之人，咸共称扬如来功德犹不能尽，若有一人随分赞美获福无量，我今亦然，当随分造。&rsquo;</font></p>
<p><font style="font-size: 12pt">　　即时告敕国内所有工巧之人，并令来集。人既集已，而语之言：&lsquo;谁能为我造佛形像，当以珍宝重相酬赏。&rsquo;诸工巧人共白王言：&lsquo;王今所敕，甚为难事！如来相好，世间无匹，我今何能造佛形像！假使毗首羯磨天而有所作，亦不能得似于如来。我若受命造佛形像，但可摸拟螺髻、玉毫少分之相，诸余相好、光明、威德，谁能作耶？世尊会当从天来下，所造形像若有亏误，我等名称并皆退失！窃共筹量，无能敢作。&rsquo;其王尔时复告之曰：&lsquo;我心决定，勿有所辞！如人患渴，欲饮河水，岂以饮不能尽，而不饮耶？&rsquo;</font></p>
<p><font style="font-size: 12pt">　　是时诸人闻王此语，皆前拜跪共白王言：&lsquo;当依所敕！然请大王垂许我等，今夜思审，明晨就作。&rsquo;复白王言：&lsquo;王今造像应用纯紫栴檀之木，文理、体质坚密之者，但其形相为坐、为立、高下若何？&rsquo;王以此语问诸臣众，有一智臣前白王言：&lsquo;大王！当作如来坐像。何以故？一切诸佛得大菩提，转正法錀，现大神通，降伏外道，作大佛事，皆悉坐故。是以应作坐师子座，结跏之像。&rsquo;</font></p>
<p><font style="font-size: 12pt">　　尔时毗首羯磨天遥见其事，审知王意欲造佛像，于其夜中作是思惟：&lsquo;我身所解最为巧妙，世间之中无如我者。我若为作，应少似佛。&rsquo;即变其身，而为匠者，持诸利器，至明清旦，住王门侧，令守门人具白王言：&lsquo;我今欲为大王造像！我之工巧世中无匹。惟愿大王莫使余人！&rsquo;王闻此语心大欣庆，命之令入。观其容止，知是巧匠，便生念言：&lsquo;世间之中何有此人？将非毗首羯磨天，或其弟子而来此耶？&rsquo;</font></p>
<p><font style="font-size: 12pt">　　王于尔时即脱身上所著璎珞，手自捧持，以挂其颈，仍更许以种种无量诸珍宝物。时王即与主藏大臣于内藏中选择香木，肩自荷负，持与天匠，而谓之言：&lsquo;善哉，仁者！当用此木为我造像，令与如来形相相似。&rsquo;</font></p>
<p><font style="font-size: 12pt">　　尔时天匠即白王言：&lsquo;我之工巧虽云第一，然造佛形相终不能尽。譬如有人以炭画日，言相似者，无有是处。设以真金而作佛像，亦复如是。有外道言：&ldquo;梵王能作一切世间。&rdquo;然亦不能造佛形像，尽诸相好！但我工巧世中为上，是故我今为王作耳！今晨即是月初八日，弗沙宿合毗婆诃底出现之时，佛初诞生，还有此应。此日祥庆，宜应起作。&rsquo;发是语已，操斧斫木，其声上彻三十三天，至佛会所。以佛神力声所及处，众生闻者，罪垢、烦恼皆得销除。尔时如来即便微笑，种种叹美其王功德，乃至遥授阿耨多罗三藐三菩提记。</font></p>
<p><font style="font-size: 12pt">　　尔时三十三天主白佛言：&lsquo;世尊！今在人间颇亦有人，曾于曩生作佛像不？&rsquo;佛言：&lsquo;天主！诸有曾经作佛像者，皆于过去先已解脱，在天众中尚复无有，况于余处！唯有北方毗沙门子那履沙婆，曾于往昔造菩萨像，以斯福故，后得为王，名频婆娑罗。复因见我，今得生天，有大势力，永离恶道。优楼频螺迦叶、伽耶迦叶、那提迦叶并曾于往世修故佛堂，由此因缘永得解脱。憍梵波提昔作牛身，追求水草，右绕精舍，食诸草竹，因见尊容，发欢喜心，乘兹福故，今得解脱。尸毗罗曾持宝盖，供养佛像；阿冕楼驮然一支灯亦以供养；输鞞那曾扫佛堂；阿婆摩那于佛像前燃灯施明；难陀比丘爱重尊仪，香水洗沐。有如是等无量诸阿罗汉，皆悉曾于佛像之所薄申供养，乃至极下如那伽波罗，于像座前，以少许黄丹画一像身，而为供养，由此福故，皆永离苦而得解脱。天主！若复有人能于我法未灭尽来，造佛像者，于弥勒初会皆得解脱。若有众生非但为己，而求出离，乃为欲得无上菩提，造佛像者，当知此则为三十二相之因，能令其人速致成佛。&rsquo;</font></p>
<p><font style="font-size: 12pt">　　尔时优陀延王心自思惟：&lsquo;云何令我所造之像速得成就？&rsquo;作是念已，语彼匠言：&lsquo;汝可勤心令功速毕，使我早得瞻仰礼敬。&rsquo;是时天匠运其工巧，专精匪懈，不日而成。其像跏趺坐，高七尺，面及手足皆紫金色。时优陀延王见像得成，相好端严，心生净信，获柔顺忍。既得忍已，益加欣庆，所有业障及诸忧恼并得销除。譬如日出，雾露皆尽，唯除一业，现身受者，以曾于圣人起恶语故。</font></p>
<p><font style="font-size: 12pt">　　其王尔时即以种种殊珍异物赏彼天匠。是时天匠敬白王言：&lsquo;王今造像，我心随喜。愿与大王同修此福！今王所赐，非我敢受。若要相与，待余吉日。&rsquo;作是语已，即于其夜还升本天。</font></p>
<p><font style="font-size: 12pt">　　尔时诸大国王阿阇世等，并先于佛心怀渴慕。闻王造像，功已获成，皆生喜庆。共至王所，各以无量花香、音乐供养佛像，复以种种诸珍宝物赠奉于王，咸作是言：&lsquo;大王！所作甚为希有，能拔我等愁忧毒箭！&rsquo;</font></p>
<p><font style="font-size: 12pt">　　尔时如来在彼天中为母说法，及诸天众咸得利喜，所应作事皆已作讫，复告众言：&lsquo;诸天子！诸佛世尊是常住身，若诸众生有可度者，即为出现教化说法。若所作事毕，更无有能受法化者，如来于此即便不现。无智之人，谓佛实灭。如来身者，法身、常身，实不灭度。诸天子！一切诸佛法皆如是，为化众生有现、不现。&rsquo;</font></p>
<p><font style="font-size: 12pt">　　尔时如来复作是言：&lsquo;汝等当知！此诸天众所应度者，皆已度讫。吾今将欲下阎浮提，汝等诸天若念我者，当勤精进，勿复放逸。所以者何？放逸过失故，令汝等不得阿耨多罗三藐三菩提。然汝等以于往昔曾种善根，今得在此受天快乐，便著放逸，不修福行。此诸快乐，无常所随，一从陨坠，长沦恶道。又汝等诸天烦恼尤重，见有胜己，便生嫉妒，曾不念言：&ldquo;彼天胜乐由多福业之所感致，我若勤修必亦当得。&rdquo;又今汝等身色光泽，如日初辉，若怀嫉妒心，黯如死炭，复当令堕大黑闇中，乃至不能自见手掌，后复当作食吐之鬼。又汝等诸天受众福报，身相严洁，威势勇猛，由嫉妒故，当受女身，永失丈夫威猛之力。</font></p>
<p><font style="font-size: 12pt">　　诸天子！我念昔者有无量诸王，皆为汝等嫉妒之心非理所害。诸天子！昔有阿修罗王，名曰邬罗，修行苦行，戒品清洁，而汝诸天等遣一天女，名邬婆尸，惑彼王心，令亏净行。其王染著，威德损减，被那罗延天之所杀害，并无量阿修罗众同时败灭。其那罗延天既杀此王，又诛其众，困即收取邬婆尸女，而往天宫。复有一王，名曰那诃受，汝等诸天诳惑之语，助诸天众伐阿修罗。修罗破已，汝等诸天反加其害。又汝等诸天以舍支夫人故，心生忿妒，构行谗毁，令阿伽娑仙人无故被嫌，而兴恶愿。又汝等诸天曾为诳惑，谓曀荼王曰：&ldquo;仙人之处，多有真金。&rdquo;王信此言，逼之令出，仙人由是心生愤恚，即时猛火烧杀其王。昔复有王，名曰提婆，尝设大会，以为供养，以斯福业威力自在，上此天中，受天快乐。汝诸天等，心怀嫉妒，令从忉利退堕阎浮，所有威势并皆丧失，如月无光，如河无水。诸天子！世中有人威德自在，或得诸定，或得神通，或有成就四神足等，若起一念嫉妒之心，如是功德一时退失。如提婆达多愚痴厚重，乃于我所生嫉妒意，即时自失五种神通。&rsquo;</font></p>
<p><font style="font-size: 12pt">　　尔时天帝释白佛言：&lsquo;世尊！我今有疑，欲有所问。言嫉妒者，云何是耶？&rsquo;复作是言：&lsquo;世尊！若有众生见他胜己，生如是念：&ldquo;云何令我获彼所得？&rdquo;如是之心，是嫉妒不？&rsquo;佛言：&lsquo;不也！此是贪心，非为嫉妒。天主！其嫉妒者，自求名利，不欲他有，于有之人而生憎恚，是为嫉妒。&rsquo;</font></p>
<p><font style="font-size: 12pt">　　尔时诸天众皆从座起，右膝著地，合掌向佛，而作是言：&lsquo;如佛所诲，我诸天众皆当奉行。如来世尊为父、为主、为尊重者、为最胜者，能于我等起大慈悲而来至此，令诸天众皆得利益。我等所愿，犹为未满，欲于如来重请一事。世尊！世间之人于我等诸天多生轻慢。何以故？以诸佛如来人中生故，复于人中成正觉故；人中多有诸阿罗汉而得果故；诸大威德辟支佛复于人间而出现故。如来今者，若不住此，下阎浮提，世间之人谓我等诸天，不知如来有大威德，应受诸天如法供养，复谓我等不能供养诸佛世尊。惟愿如来少住于此，受我微供！令彼人间知我等诸天供养于佛。&rsquo;于时世尊默然许可。</font></p>
<p><font style="font-size: 12pt">　　尔时佛告大目揵连：&lsquo;汝可先往阎浮提，问讯四众，作如是言：&ldquo;一切众生忆念我者，咸应集会僧伽尸国。却后七日，皆当见我。&rdquo;尔时大目揵连顶礼佛足。礼佛足已，如一瞬顷到阎浮提，以佛所敕告诸四众。时优陀延王等及一切众生，闻佛此言，若身、若心欢喜踊跃，皆除忧恼，普得清凉。</font></p>
<p><font style="font-size: 12pt">　　尔时四众比丘、比丘尼、优婆塞、优婆夷欲共往诣僧伽尸国，并先来集王舍城中，互相谓言：&lsquo;如来世尊下阎浮提，谁能先得恭敬礼拜，法未尽来恒为上首！&rsquo;</font></p>
<p><font style="font-size: 12pt">　　尔时摩诃迦旃延闻此语已，心怀不悦，恐比丘尼得为上首。何以故？彼众之中，有优波难陀、莲花色二比丘尼，善能通达诸佛法藏，所得神通唯除目连更无等故。作是念已，种种诃责比丘尼众。</font></p>
<p><font style="font-size: 12pt">　　时莲花色比丘尼告诸尼言：&lsquo;我等女人在于俗间常被尊贵，纵使种族卑贱之者，仍得丈夫恭敬礼重、承事供养。又佛法中诸比丘尼，父母、眷属多是王种，精进持戒，不犯威仪，具诸德业，仍令礼敬初戒比丘。又尊者迦旃延，今复作此种种呵责。我为汝等设诸方便，令比丘尼出过于彼。&rsquo;作是语已，与诸四众即时往赴僧伽尸城。</font></p>
<p><font style="font-size: 12pt">　　尔时波斯匿王、阿阇世王及毗舍离国严炽王等，各将四兵，前后导从，有大势力，所乘象马，皆以种种宝物庄严：幡盖、香花并众妓乐，威容肃穆，状若诸天，皆亦往诣僧伽城所。</font></p>
<p><font style="font-size: 12pt">　　尔时优陀延王严整四兵以为侍从，乘大白象珍宝绮饰，躬自荷戴所造之像，花幡音乐随逐供养，从其本国向僧伽尸城。</font></p>
<p><font style="font-size: 12pt">　　尔时毗首羯磨天并诸天众，知佛将欲下阎浮提，作三道宝阶，从僧伽尸城至忉利天，其阶中道琉璃所成，两边阶道悉用黄金，足所践处布以白银，诸天七宝而为间饰。</font></p>
<p><font style="font-size: 12pt">　　尔时帝释遣使往诣夜摩天、兜率陀天、化乐天、他化自在天及于梵世，而告之曰：&lsquo;如来不久下阎浮提。欲有供养，愿来至此！&rsquo;复遣使往四天王天、大海龙王、揵闼婆、紧那罗、夜叉等众，而谓之言：&lsquo;世尊今欲下阎浮提，可持所有来此供养！&rsquo;时彼诸天及龙、神等闻此语已，靡不云集忉利天中。</font></p>
<p><font style="font-size: 12pt">　　尔时世尊在须弥山顶，与诸天众将欲下时，一切诸天前后翼从，威德炽盛，光明赫奕。如满月在空，众星共绕；如旭日初出，彩霞纷映。时佛众会，其状如是。</font></p>
<p><font style="font-size: 12pt">　　尔时阎浮提中，以佛威神有五种希有之事：一者、令彼诸天不见人间不净之物；二者、令诸女人见彼天男而无欲想；三者、亦令丈夫见诸天女不生染意；四者、令于人间遥见诸天种种供养；五者、诸天之身光洁细妙，非人所睹，以佛神力显然明著，皆可得见。</font></p>
<p><font style="font-size: 12pt">　　尔时世尊从天初下，足蹈宝阶。梵王在右，手执白盖；帝释在左，手持白拂。其余诸天皆乘虚空，随佛而下，一时同奏种种音乐，各自捧持幢幡、宝盖，散花供养。净居天众侧塞虚空，无量百千诸天婇女，持宝珠、璎珞歌赞佛德。复有诸天于虚空中雨种种香及种种花，诸龙雨于微细香雨。于时空中净无云曀，雷声美妙，闻者喜悦。揵闼婆神、紧那罗神奏提婆那伽微妙之曲，歌赞如来本生之事。于时阎浮提内，王及臣人并四众等，周匝遍满僧伽尸城，或散香花、或持幡盖，吹螺击鼓，种种音乐向空供养，举手合掌，瞻仰于佛。人、天名花，上、下交散，缤纷而下，积至于膝。诸外道众见斯事者，咸亦发心，归依礼敬。</font></p>
<p><font style="font-size: 12pt">　　尔时世尊足蹈宝阶，次第而下，至于半路。四天王天即于其所，广设供养。此供殊妙，劫初已来，未曾有也！</font></p>
<p><font style="font-size: 12pt">　　尔时如来受天供毕，复与大众巡阶而下。至最下级，欲践地时，其莲花色比丘尼即变其身，作转轮王，领四种兵七宝前导，从空来下疾至佛所，诸国王等各兴是念：&lsquo;此转轮王从何所来？&rsquo;于时尊者须菩提在自房中见佛下来，即整衣服，遥申礼敬。时莲花色比丘尼舍轮王身，还复本形，遽即顶礼佛世尊足。</font></p>
<p><font style="font-size: 12pt">　　尔时世尊种种呵责彼比丘尼，而谓之曰：&lsquo;汝今知不？须菩提已先礼我。汝得谁教，变作轮王？汝得预出家，受具足戒，已过其分。汝智慧微少，谄诈无边，慈悲报恩，如露一滴。岂能于我法中而为上首！&rsquo;时莲花色比丘尼闻佛教诲，深生愧耻，即白佛言：&lsquo;世尊！我今自知为过不少。从今以往，不敢复更变现神通。&rsquo;</font></p>
<p><font style="font-size: 12pt">　　尔时阎浮提内，国王、大臣并四部众，皆以所持种种供具供养于佛。时优陀延王顶戴佛像，并诸上供珍异之物，至如来所而以奉献。佛身相好，具足端严，在诸天中殊特明显，譬如满月离众云曀；所造之像而对于佛，犹如堆阜比须弥山，不可为喻。但有螺髻及以玉毫少似于佛，而令四众知是佛像。</font></p>
<p><font style="font-size: 12pt">　　尔时优陀延王白佛言：&lsquo;世尊！如来过去于生死中为求菩提，行无量无边难行苦行，获是最上微妙之身，无与等者。我所造像不似于佛，窃自思惟，深为过咎！&rsquo;尔时世尊告彼王言：&lsquo;非为过咎！汝今已作无量利益，更无有人与汝等者。汝今于我佛法之中初为轨则，以是因缘故，令无量众生得大信利。汝今已获无量福德、广大善根。&rsquo;</font></p>
<p><font style="font-size: 12pt">　　时天帝释复告王言：&lsquo;王今于此勿怀忧惧！如来先在天上及此人间，皆称赞于王造像功德，凡诸天众悉亦随喜。未来世中有信之人，皆因王故，造佛形像而获胜福。王今宜应欢喜自庆！&rsquo;</font></p>
<p><font style="font-size: 12pt">　　尔时世尊于僧伽尸道场坐师子座。时诸四众心各念言：&lsquo;我等愿闻如来演说造像功德。若有众生作佛形像，设不相似，得几所福？&rsquo;尔时弥勒菩萨摩诃萨知其念，即从座起，偏袒右肩，长跪合掌，白佛言：&lsquo;世尊！今优陀延王造佛形像，若佛在世、若已涅槃，其有信心能随造者，所获功德，惟愿世尊广说其相！&rsquo;</font></p>
<p><font style="font-size: 12pt">　　佛告弥勒菩萨言：&lsquo;弥勒！谛听，谛听，善思念之！当为汝说。若有净信善男子、善女人，于佛功德专精系念，常观如来威德自在，具足十力、四无所畏、十八不共法、大慈大悲、一切智智、三十二种大人之相、八十随形好，一一毛孔皆有无量异色光明，百千亿种殊胜福德庄严成就，无量智慧明了通达，无量三昧、无量法忍、无量陀罗尼、无量神通。如是等一切功德皆无有量，离众过失，无与等者。此人如是谛念思惟，深生信乐，依诸相好而作佛像，功德广大，无量无边，不可称数。</font></p>
<p><font style="font-size: 12pt">　　弥勒！若有人以众杂彩而为缋饰，或复镕铸金、银、铜、铁、铅、锡等物，或有雕刻栴檀香等，或复杂以真珠、螺具、绵绣织成，丹土、白灰、若泥、若木如是等物，随其力分而作佛像，乃至极小如一指大，能令见者知是尊容，其人福报，我今当说。</font></p>
<p><font style="font-size: 12pt">　　弥勒！如是之人于生死中虽复流转，终不生在贫穷之家，亦不生于边小国土、下劣种姓、孤独之家，又亦不生迷戾车等商估、贩赁、屠脍等家，乃至不生卑贱伎巧、不净种族、外道苦行邪见等家，除因愿力并不生彼。是人常生转轮圣王，有大势力种姓之家，或生净行婆罗门，富贵自在、无过失家。所生之处，常遇诸佛，承事供养。或得为王，能持正法，以法教化，不行非道。或作转轮圣王，七宝成就，千子具足，腾空而行，化四天下，尽其寿命，自在丰乐。或作帝释、夜摩天王、兜率天王、化乐天王、他化自在天王，人、天快乐靡不皆受，如是福报相续不绝。所生之处，常作丈夫，不受女身，亦复不受黄门、二形卑贱之身。所受之身，无诸丑恶，目不盲眇，耳不聋聩，鼻不曲戾，口不喎斜，唇不下垂，亦不皱涩，齿不疏缺，不黑不黄，舌不短急，项无瘤瘿，形不伛偻，色不斑驳，臂不短促，足不癵跛，不甚瘦，不甚肥，亦不太长，亦不太短，如是一切不可喜相悉皆无有。其身端正，面貌圆满，发绀青色，软泽光净，唇如丹果，目若青莲，舌相广长，齿白齐密，发言巧妙，能令闻者无不喜悦。臂肘佣长，掌平且厚，腰髀充实，胸臆广大，手足柔软如兜罗绵，诸相具足无所缺减，如那罗延天有大筋力。</font></p>
<p><font style="font-size: 12pt">　　弥勒！譬如有人堕圊厕中，从彼得出，刮除粪秽，净水洗沐，以香涂身，著新洁衣。如是此人比在厕中犹未得出，净秽香臭相去几何？&rsquo;&lsquo;此事悬隔，无有等倍。&rsquo;&lsquo;弥勒！若有人于生死中，能发信心造佛形像，比未造时相去悬隔，亦复如是。当知此人在在所生净除业障，种种伎术无师自解。虽生人趣，得天六根；若生天中，超越众天。所生之处无诸疾苦，无疥癞，无痈疽，不为鬼魅之所染著。无有癫狂、干消等病，疠疟、症瘕、恶疮、隐疾、吐痢无度、饮食不消、举体酸疼、半身痿躄如是等病，四百四种，皆悉无有。亦复不为毒药、兵仗、虎、狼、师子、水、火、怨贼如是横缘之所伤害，常得无畏，不犯诸罪。</font></p>
<p><font style="font-size: 12pt">　　弥勒！若有众生宿造恶业，当受种种诸苦恼事，所谓枷锁杻械，打骂烧炙，剥皮拔发，反系高悬，乃至或被分解支节，若发信心，造佛形像，如是苦报皆悉不受。若寇贼侵扰，城邑破坏，恶星变怪，饥馑疾疫如是之处，不生其中。若言生者，斯则妄说。&rsquo;</font></p>
<p><font style="font-size: 12pt">　　尔时弥勒菩萨摩诃萨复白佛言：&lsquo;世尊！如来常说善、不善业皆不失坏。若有众生作诸重罪，当生卑贱种姓之家，贫穷疾苦，寿命夭促，后发信心，造佛形像。此众罪报为更当受、为不受耶？&rsquo;</font></p>
<p><font style="font-size: 12pt">　　佛告弥勒菩萨言：&lsquo;弥勒！汝今谛听，当为汝说！若彼众生作诸罪已，发心造像，求哀忏悔，决定自断，誓不重犯，先时所作皆得销灭。我今为汝广明此事。弥勒！譬若有人宿行悭吝，以是缘故，受贫穷苦，无诸财宝，资用匮乏，忽遇比丘先入灭定，从定初起，即以饮食恭敬奉施，此人施已永舍贫穷，凡有所须悉如其意。弥勒！彼贫穷人先世恶业，及所得报今何在耶？&rsquo;弥勒菩萨言：&lsquo;世尊！由施食故，先世恶业皆悉灭尽，永离贫穷，大富充足。&rsquo;佛言：&lsquo;弥勒！如汝所言，当知此人亦复如是。由造像故，彼诸恶业永尽无余，所应受报皆不复受。弥勒！业有三种：一者、现受；二者、生受；三者、后受。此三种业中，一一皆有定与不定。若人信心造佛形像，唯现定业少分容受，余皆不受。&rsquo;</font></p>
<p><font style="font-size: 12pt">　　尔时弥勒菩萨摩诃萨复白佛言：&lsquo;世尊！如来常说有五种业最为深重，决定堕于无间地狱，所谓杀父、害母、杀阿罗汉、以恶逆心出佛身血、破和合僧。若有众生先作此罪，后于佛所生净信心，造佛形像，此人为更堕于地狱、为不堕耶？&rsquo;佛告弥勒菩萨言：&lsquo;弥勒！我今为汝重说譬喻：如或有人手执强弓，于树林间向上射叶，其箭彻往，曾无所碍。若有众生犯斯逆罪，后作佛像，诚心忏悔，得无根信，我想微薄，虽堕地狱还即出离，如箭不停，此亦如是。又如比丘得神足通，从海此岸到于彼岸，周旋四洲，无能碍者。此人亦尔，由先所犯暂堕地狱，非彼宿业所能为碍。&rsquo;</font></p>
<p><font style="font-size: 12pt">　　尔时弥勒菩萨摩诃萨复白佛言：&lsquo;世尊！诸佛如来是法性身，非色相身。若以色相为佛身者，难陀比丘与转轮圣王皆应是佛，以悉具有诸相好故。或有众生坏佛法身，法说非法，非法说法，后发信心而造佛像，此之重罪为亦销灭、为不得灭？&rsquo;佛告弥勒菩萨言：&lsquo;弥勒！若彼众生法说非法，非法说法，唯以口言而不坏见，后生信乐，造佛形像，此先恶业但于现身，而受轻报，不堕恶道，然于生死未即解脱。&rsquo;</font></p>
<p><font style="font-size: 12pt">　　尔时弥勒菩萨摩诃萨复白佛言：&lsquo;世尊！若有人盗佛塔物、盗僧祇物，四方僧物、现前僧物，自用与人，如己物想。世尊常说用佛塔物及僧物者其罪甚重，然彼众生作是罪已，深自悔责，起净信心而造佛像，如是等罪为灭不耶？&rsquo;佛告弥勒菩萨言：&lsquo;弥勒！若彼众生曾用此物，后自省察，深怀愧悔，依数酬倍，誓更不犯。我今为汝说一譬喻：如有贫人，先多负债，忽遇伏藏，得无量宝，还其债已，长有余财。当知此人亦复如是，酬倍彼物，又造佛像，免诸苦患，永得安乐。&rsquo;</font></p>
<p><font style="font-size: 12pt">　　尔时弥勒菩萨摩诃萨复白佛言：&lsquo;世尊！如佛所说于佛法中，犯波罗夷不名为生。或复有人作斯罪已，发心忆念诸佛功德而造佛像，于佛法中得再生不？又于今生、第二、第三、第四生中获证法不？&rsquo;佛告弥勒菩萨言：&lsquo;弥勒！譬如有人身被五缚，若得解脱，如鸟出网，至无碍处。此人亦尔，若发信心，念佛功德而造佛像，一切业障皆得销除，于生死中速出无碍。弥勒当知！乘有三种，所谓声闻乘、独觉乘及以佛乘。此人随于何乘而起愿乐，即于此乘而得解脱。若但为成佛，不求余报，虽有重障而得速灭，虽在生死而无苦难，乃至当证无上菩提，获清净土，具诸相好，所得寿命常无有尽。&rsquo;</font></p>
<p><font style="font-size: 12pt">　　尔时会中有未发大乘心者，皆生疑念：&lsquo;如来过去为造佛像、为不作耶？设若作者，云何寿命而有限极，有病有苦？所居国土多诸秽浊，不得清净？&rsquo;</font></p>
<p><font style="font-size: 12pt">　　时波斯匿王承佛威神，即从座起，长跪合掌，白佛言：&lsquo;世尊！我见如来诸根相好，及以种族皆悉第一，其心决定，无有所疑。然佛世尊曾于一时，被佉陀罗木刺伤其足；又于一时遇提婆达多推山迸石，伤足出血；昔复一时唱言有病，命遣耆婆调下痢药；又一时中曾患背痛，令摩诃迦叶诵七菩提分，所苦得除；复于一时曾有所患，使阿难陀往婆罗门家，乞求牛乳；往复一时于婆罗村中，三月安居唯食马麦；复曾一时乞食不得，空钵而还。如世尊言：&ldquo;若有人作佛像者，所有业障皆得除灭，离众苦恼，无诸疾病。&rdquo;世尊往昔为曾作像、为不曾作？若于昔时作佛像者，何因而有如是等事？&rsquo;</font></p>
<p><font style="font-size: 12pt">　　佛告波斯匿王言：&lsquo;谛听，谛听，善思念之！当为大王分别解说。大王！我于往世为求菩提，以众宝、栴檀、彩画等事而作佛像，过此会中人、天之数。以斯福故，虽在生死未尽诸惑，然所受身坚如金刚，不可损坏。大王！我念过去于无量劫生死之中造佛形像，尔时尚有贪、嗔等无量烦恼而共想应。然未曾于一念之间以罪业故，有四大不调及恶鬼神诸少病苦，所须之物莫不充备，况我于今已得阿耨多罗三藐三菩提，而有如是不如意事！大王！若我昔时曾作佛像，今有残业受斯报者，我复云何作无畏说，言造佛像决定能尽诸恶业耶？大王！我于过去给施无量饮食、财宝，云何今时乞求不得，而食马麦？傥今此事而有实者，云何我于无量经中种种赞叹檀波罗蜜，说其福业终不虚也？大王！我是真实语者，不诳语者。我若欺诳，况余人乎！大王！我已久断一切恶业，能舍难舍，能行难行，所舍身命过百千亿，已造无量诸佛形像，已悔无量诸罪恶业，岂得有斯毁伤、病苦、食啖马麦、饥渴等事？若曾得胜果，今还退失，何假劝修此众福善？大王！诸佛如来常身、法身，为度众生故现斯事，非为实也！伤足、患背、乞乳、服药，乃至涅槃，以其舍利分布起塔，皆是如来方便善巧，令诸众生见如是相。大王！我于世间现于如是众患事者，欲示众生业报不失，令生怖畏，断一切罪，修诸善行，然后了知常身、法身寿命无限，国土清净。大王！诸佛如来无有虚妄，纯一大悲，智慧善巧，故能如是种种示现。&rsquo;是时波斯匿王闻此说已，欢喜踊跃，与无量百千众生，皆发阿耨多罗三藐三菩提心。</font></p>
<p><font style="font-size: 12pt">　　尔时弥勒菩萨摩诃萨复白佛言：&lsquo;世尊！有诸女人志意狭小，多怀嫉恚，轻薄谄曲，有恨不舍，知恩不报，设求菩提莫能坚守，常欲诳惑一切众生，亦复为他之所诳惑。世尊！若此女人造佛形像，如是诸业得除灭不？当来得作勇健丈夫，求佛果不？得作知恩报恩人不？得具智慧大慈悲不？于生死法能厌离不？除因愿力得更不受女人之身，如瞿昙弥及佛母摩耶夫人不？&rsquo;</font></p>
<p><font style="font-size: 12pt">　　佛告弥勒菩萨言：&lsquo;弥勒！若有女人能造佛像，永不复受女人之身。设受其身，则为女宝，尊胜第一。然诸女人有五种德，此女所得出过诸女。何等为五？一者、生孕子息；二者、种族尊贵；三者、禀性贞良；四者、质相殊绝；五者、姿容美正。</font></p>
<p><font style="font-size: 12pt">　　弥勒！一切女人有八种因缘，恒受女身。云何为八？一者、爱好女身；二者、贪著女欲；三者、口常赞美女人容质；四者、心不正直，覆藏所作；五者、厌薄自夫；六者、念重他人；七者、知人有恩而已背逆；八者、邪伪庄饰，欲他迷恋。若能永断如是八事，而造佛像，乃至成佛，常作丈夫，更受女身无有是处。</font></p>
<p><font style="font-size: 12pt">　　弥勒！有四种因缘，令诸男子受女人身。何等为四？一者、以女人声，轻笑唤佛及诸菩萨一切圣人；二者、于净持戒人，以诽谤心说言犯戒；三者、好行谄媚，诳惑于人；四者、见他胜己，心生嫉妒。若有丈夫行此四事，命终之后必受女身，复经无量诸恶道苦。若深发信心，悔先所作而造佛像，则其罪皆灭，必更不受女人之报。</font></p>
<p><font style="font-size: 12pt">　　弥勒！有四种因缘，令诸男子受黄门身。何等为四？一者、残害他形，乃至畜生；二者、于持戒沙门嗔笑、谤毁；三者、情多贪欲，故心犯戒；四者、亲犯戒人，复劝他犯。若有男子先行此事，后起信心造佛形像，乃至成佛不受斯报，常作丈夫，诸根具足。</font></p>
<p><font style="font-size: 12pt">　　弥勒！有四种业，能令丈夫受二形身，一切人中最为其下。何等为四？一者、于尊敬所而有烝秽；二者、于男子身非处染著；三者、即于自己而行欲事；四者、炫卖女色而与他人。若有众生曾行此事，深自咎责，悔先所犯，起净信心，造佛形像，乃至成佛不受此身。弥勒！复有四缘，令诸男子其心常生女人爱欲，乐他于己行丈夫事。何等为四？一者、或嫌或戏谤毁于人；二者、乐作女人衣服庄饰；三者、于亲族女行淫秽事；四者、实无胜德妄受其礼。以此因缘，令诸丈夫起于如是别异烦恼。若悔先犯，更不造新，心生信乐，作佛形像，其罪既灭，此心亦息。</font></p>
<p><font style="font-size: 12pt">　　弥勒！有五种悭，能坏众生。何等为五？一者、悭惜所住邻邑，由此当于旷野中生；二者、悭惜所居宅宇，当作蛊身，恒居粪秽；三者、悭惜端正好色，当感丑恶、不如意形；四者、悭惜所有资财，当受贫穷，衣食乏少；五者、悭惜所知之法，当有顽钝畜生等报。若悔己先业，造佛尊仪，则永离悭心，无前所受。</font></p>
<p><font style="font-size: 12pt">　　弥勒！复有五缘，令诸众生生边夷之处及无佛法时。何者为五？一者、于三宝良田不生净信；二者、背实亏理，妄行教诫；三者、不如理实而有教授；四者、破和合僧，令成二部；五者、极少乃至破二比丘，令不和合。若永断斯业，造佛形像，则常遇佛兴，恒闻法要。</font></p>
<p><font style="font-size: 12pt">　　弥勒！众生复有五种因缘，常被于人之所厌逐，乃至至亲亦不喜见。云何为五？一者、两舌；二者、恶口；三者、多诤；四者、多嗔；五者、巧说相似之言，以行诽谤。后若发心造佛形像，悔先恶业，誓不重作，其所作罪并得除灭，为一切人之所爱敬。何以故？诸佛有无量无边胜福德故、无量无边大智慧故、无量无边三昧解脱等种种希有功德法故。</font></p>
<p><font style="font-size: 12pt">　　善男子！假使有人以三千大千国土抹为微尘。复碎彼尘，一一尘分等彼三千大千国土微尘之数，有如是等碎微尘数三千大千国土。设复有人取一碎尘，以神通力往于东方，一刹那顷过彼所碎微尘数三千大千国土。第二、第三，后后刹那皆亦如是，乃至终彼碎尘数劫，彼诸劫中所有刹那，一一刹那各为一劫，经尔许劫，刹那刹那皆度如前碎微尘数三千大千国土。如是毕已，乃下此尘。是人还来，更取一尘，复往东方过前一倍，下尘而返，至第三尘，倍于第二。如是次第转倍于前，乃至尽此碎微尘数。如说东方，南、西、北方皆亦如是。是人四方所经之处，一切国土尽抹为尘。此诸微尘，一切众生共校计筹量，容可知数，于如来身一毛孔分所有功德不可知也！何以故？诸佛如来所有功德无有限量，不思议故。</font></p>
<p><font style="font-size: 12pt">　　善男子！假使如前微尘等数，舍利弗等所有智慧不及如来一念之智。何以故？如来于念念中，常能出现过前尘数三昧、解脱、陀罗尼等种种无量胜功德故，诸佛功德一切声闻、辟支佛，于其名字亦不能知。是故若有净信之心，造佛形像，一切业障莫不除灭，所获功德无量无边，乃至当成阿耨多罗三藐三菩提，永拔众生一切苦恼。&rsquo;</font></p>
<p><font style="font-size: 12pt">　　佛说此经已，弥勒菩萨及三十三天、优陀延王，一切世间天、人、阿修罗、乾闼婆等，闻佛所说，皆大欢喜，信受奉行。</font></p>
<p><font style="font-size: 12pt">　　<b>佛说大乘造像功德经</b></font></p>
<p><font style="font-size: 12pt">　　</font><a name="a06"></a><span style="font-size: 12pt; color: #333399">浴佛功德经</span></p>
<p align="right"><font style="font-size: 12pt">唐三藏法师义净奉昭 译</font></p>
<p><font style="font-size: 12pt">　　如是我闻：一时，薄伽梵在王舍城鹫峰山顶，与大芯刍众千二百五十人俱。复有无量无边大菩萨众、天龙八部，悉皆云集。</font></p>
<p><font style="font-size: 12pt">　　尔时清净慧菩萨在众中坐，为欲愍念诸有情故，作是思惟：&lsquo;诸佛如来以何因缘，得清净身，相好具足？&rsquo;复作是念：&lsquo;诸众生类，得值如来，亲近供养，所获福报无量无边。未知如来般涅槃后，所有众生作何供养、修何功德，令彼善根速能究竟无上菩提？&rsquo;作是念已，即从座起，偏袒右肩，顶礼佛足，长跪合掌，白佛言：&lsquo;世尊！我欲请问，愿垂听许。&rsquo;佛言：&lsquo;善男子！随汝所问，我当为说。&rsquo;</font></p>
<p><font style="font-size: 12pt">　　尔时清净慧菩萨白佛言：&lsquo;诸佛．如来．应．正等觉以何因缘，得清净身，相好具足？又诸众生得值如来，亲近供养，所获福报无量无边。未审如来般涅槃后，所有众生作何供养、修何功德，令彼善根速能究竟无上菩提？&rsquo;</font></p>
<p><font style="font-size: 12pt">　　尔时世尊告清净慧菩萨言：&lsquo;善哉，善哉！汝能为彼未来众生发如是问。汝今谛听，善思念之，如说修行！吾当为汝分别解说。&rsquo;清净慧菩萨言：&lsquo;唯然，世尊！愿乐欲闻。&rsquo;</font></p>
<p><font style="font-size: 12pt">　　佛告清净慧菩萨言：&lsquo;善男子！应知布施、持戒、忍辱、精进、静虑、智慧，慈、悲、喜、舍，解脱、解脱知见，力、无所畏，一切佛法、一切种智善清净故，如来清净。若于如是诸佛如来，以清净心种种供养，香花璎珞、幡盖敷具，布在佛前，种种严饰，上妙香水澡浴尊仪，烧香普熏运心法界。复以饮食、鼓乐、弦歌，赞咏如来不共功德，发殊胜愿，回向无上一切智海，所生功德，无量无边，乃至菩提，常令相续。所以者何？如来福、智不可思议，无数无等。善男子！诸佛世尊具有三身，谓法身、受用身、化身。我涅槃后，若欲供养此三身者，当供养舍利。然有二种：一者、身骨舍利；二者、法颂舍利。&rsquo;即说颂曰：</font></p>
<p><font style="font-size: 12pt">　　诸法从缘起　如来说是因</font></p>
<p><font style="font-size: 12pt">　　彼法因缘尽　是大沙门说</font></p>
<p><font style="font-size: 12pt">　　&lsquo;若男子、女人、苾刍五众应造佛像，若无力者，下至大如　麦，造窣睹波，形如枣许，刹竿如针，盖如麸片，舍利如芥子，或写法颂，安置其中。如上珍奇，而为供养，随己力能，至诚殷重，如我现身，等无有异。善男子！若有众生能作如是胜供养者，成就十五殊胜功德而自庄严：</font></p>
<p><font style="font-size: 12pt">　　一者、常有惭愧；</font></p>
<p><font style="font-size: 12pt">　　二者、发净信心；</font></p>
<p><font style="font-size: 12pt">　　三者、其心质直；</font></p>
<p><font style="font-size: 12pt">　　四者、亲近善友；</font></p>
<p><font style="font-size: 12pt">　　五者、入无漏慧；</font></p>
<p><font style="font-size: 12pt">　　六者、常见诸佛；</font></p>
<p><font style="font-size: 12pt">　　七者、恒持正法；</font></p>
<p><font style="font-size: 12pt">　　八者、能如说行；</font></p>
<p><font style="font-size: 12pt">　　九者、随意当生净佛国土；</font></p>
<p><font style="font-size: 12pt">　　十者、若生人中，大姓尊贵，人所敬奉，生欢喜心；</font></p>
<p><font style="font-size: 12pt">　　十一者、生在人中，自然念佛；</font></p>
<p><font style="font-size: 12pt">　　十二者、诸魔军众不能损恼；</font></p>
<p><font style="font-size: 12pt">　　十三者、能于末世护持正法；</font></p>
<p><font style="font-size: 12pt">　　十四者、十方诸佛之所加护；</font></p>
<p><font style="font-size: 12pt">　　十五者、速得成就五分法身。&rsquo;</font></p>
<p><font style="font-size: 12pt">　　尔时世尊即说颂曰：</font></p>
<p align="center"><font style="font-size: 12pt">我般涅槃后　能供养舍利<br />
或造窣睹波　及以如来像<br />
于彼像塔处　涂拭曼荼罗<br />
以种种香华　散布于其上<br />
以净妙香水　灌沐于像身<br />
上味诸饮食　尽持以供养<br />
赞叹如来德　无量难思议<br />
方便智神通　速至于彼岸<br />
获得金刚身　具三十二相<br />
八十随形好　济度诸群生</font></p>
<p><font style="font-size: 12pt">　　尔时清净慧菩萨闻是颂己，白佛言：&lsquo;未来众生云何浴像？&rsquo;</font></p>
<p><font style="font-size: 12pt">　　佛告清净慧菩萨言：&lsquo;汝等当于如来起正念心，勿著二边，迷于空有；于诸善品，渴仰无厌；三解脱门，善修智慧；常求出离，勿住生死；于诸众生，起大慈悲，愿得速成三种身故。善男子！我已为汝说四真谛、十二缘生、六波罗蜜，今更为汝及诸国王、王子、大臣、后宫妃后，天、龙、人、鬼说浴像法，诸供养中最为第一，胜以恒河沙等七宝布施。</font></p>
<p><font style="font-size: 12pt">　　若浴像时，应以牛头栴檀、白檀、紫檀、沉水、熏陆、郁金香、龙脑香、零陵、藿香等，于净石上磨作香泥，用为香水，置净器中。于清净处，以好土作坛，或方或圆，随时大小，上置浴床，中安佛像，灌以香汤，净洁洗沐，重浇清水。所用之水，皆须净滤，勿使损虫。其浴像水，两指沥取，安自顶上，名吉祥水，泻于净地，莫令足踏。以细软巾，拭像令净，烧诸名香，周遍香馥，安置本处。善男子！由作如是浴佛像故，能令汝等人、天大众，现受富乐，无病延年；于所愿求，无不遂意；亲友眷属，悉皆安隐；长辞八难，永出苦源；不受女身，速成正觉。既安置已，更烧诸香，亲对像前，虔诚合掌，而说赞曰：</font></p>
<p align="center"><font style="font-size: 12pt">我今灌沐诸如来　净智功德庄严聚<br />
愿彼五浊众生类　速证如来净法身<br />
戒定慧解知见香　遍十方刹常芬馥<br />
愿此香烟亦如是　无量无边作佛事<br />
亦愿三涂苦轮息　悉令除热得清凉<br />
皆发无上菩提心　永出爱河登彼岸</font></p>
<p><font style="font-size: 12pt">　　佛说此经已，是时众中有无量无边菩萨，得无垢三昧；无量诸天得不退智；诸声闻众，愿求佛果；八万四千众生，皆发阿耨多罗三藐三菩提心。</font></p>
<p><font style="font-size: 12pt">　　尔时清净慧菩萨白佛言：&lsquo;世尊！幸蒙大师哀愍我等，教浴像法。我今劝化国王、大臣、一切信心乐功德者，于日日中澡沐尊仪，获大利益，常当顶受，欢喜奉行！&rsquo;</font></p>
<p><font style="font-size: 12pt">　　<b>浴佛功德经</b></font></p>
<p><font style="font-size: 12pt">　　</font><a name="a07"></a><span style="font-size: 12pt; color: #333399">佛说温室洗浴众僧经</span></p>
<p align="right"><font style="font-size: 12pt">后汉安息三藏安世高 译</font></p>
<p><font style="font-size: 12pt">　　阿难曰：&lsquo;吾从佛闻如是：一时，佛在摩竭提国因沙崛山中。王舍城内，有大长者奈女之子，名曰耆域，为大医王，疗治众病。少小好学，才艺过通；智达五经、天文地理；其所治者，莫不除愈；死者更生，丧车得还。其德甚多，不可具陈，八国宗仰，见者欢喜。</font></p>
<p><font style="font-size: 12pt">　　于是耆域夜欻生念：&ldquo;明至佛所，当问我疑！&rdquo;晨旦，敕家大小眷属，严至佛所。到精舍门，见佛炳然，光照天地。众坐四辈，数千万人，佛为说法，一心静听。耆域、眷属下车直进，为佛作礼，各坐一面。</font></p>
<p><font style="font-size: 12pt">　　佛慰劳曰：&ldquo;善来，医王！欲有所问，莫得疑难！&rdquo;耆域长跪白佛言：&ldquo;虽得生世，为人疏野，随俗众流，未曾为福。今欲请佛及诸众僧、菩萨大士，入温室澡浴。愿令众生长夜清净，秽垢消除，不遭众患。唯佛圣旨，不忽所愿！&rdquo;</font></p>
<p><font style="font-size: 12pt">　　佛告医王：&ldquo;善哉，妙意！治众人病，皆蒙除愈，远近庆赖，莫不欢喜。今复请佛及诸众僧，入温室洗浴，愿及十方众药疗病，洗浴除垢，其福无量。一心谛听，吾当为汝先说澡浴众僧反报之福！&rdquo;</font></p>
<p><font style="font-size: 12pt">　　佛告耆域：&ldquo;澡浴之法，当用七物，除去七病，得七福报。何谓七物？一者、然火；二者、净水；三者、澡豆；四者、酥膏；五者、淳灰；六者、杨枝；七者、内衣。此是澡浴之法。</font></p>
<p><font style="font-size: 12pt">　　何谓除去七病？一者、四大安隐；二者、除风病；三者、除湿痹；四者、除寒冰；五者、除热气；六者、除垢秽；七者、身体轻便，眼目精明。是为除去众僧七病。</font></p>
<p><font style="font-size: 12pt">　　如是供养，便得七福。何谓七福？一者、四大无病，所生常安，勇武丁健，众所敬仰；二者、所生清净，面貌端正，尘水不著，为人所敬；三者、身体常香，衣服洁净，见者欢喜，莫不恭敬；四者、肌体润泽，威光德大，莫不敬叹，独步无双；五者、多饶人从，拂拭尘垢，自然受福，常识宿命；六者、口齿香好，方白齐平，所说教令，莫不肃用；七者、所生之处，自然衣裳，光饰珍宝，见者悚息。&rdquo;</font></p>
<p><font style="font-size: 12pt">　　佛告耆域：&ldquo;作此洗浴众僧、开士，七福如是。从此因缘，或为人臣、或为帝王、或为日月四天神王、或为帝释、或为转轮圣王、或为梵天，受福难量；或为菩萨，发意持地，功成志就，遂致作佛。斯之因缘，供养众僧，无量福田，旱涝不伤。&rdquo;于是世尊重为耆域，而作颂曰：</font></p>
<p align="center"><font style="font-size: 12pt">观诸三界中　天人受景福<br />
道德无限量　谛听次说之<br />
夫人生处世　端正人所敬<br />
体性常清净　斯由洗众僧<br />
若为大臣子　财富常吉安<br />
勇健忠贤良　出入无挂碍<br />
所说人奉用　身体常香洁<br />
端正色从容　斯由洗众僧<br />
若生天王家　生即常洁净<br />
洗浴以香汤　苾芬以熏身<br />
形体与众异　见者莫不欣<br />
斯造温室浴　洗僧之福报<br />
第一四天王　典领四方域<br />
光明身端正　威德护四镇<br />
日月及星宿　光照除阴冥<br />
斯由洗众僧　福报如影响<br />
第二忉利天　帝释名曰因<br />
六重之宝城　七宝为宫殿<br />
勇猛天中尊　端正寿延长<br />
斯由洗众僧　其报无等伦<br />
世间转轮王　七宝导在前<br />
周行四海外　兵马八万四<br />
明宝照昼夜　玉女随时供<br />
端正身香洁　斯由洗众僧<br />
第六化应天　欲界中独尊<br />
天相光影足　威灵震六天<br />
自然食甘露　伎女常在边<br />
众德难称誉　斯由洗众僧<br />
梵魔三钵天　净居修自然<br />
行净无垢秽　又无女人形<br />
梵行修洁己　志淳在泥洹<br />
得生彼天中　斯由洗众僧<br />
佛为三界尊　修道甚苦勤<br />
积行无数劫　今乃得道真<br />
金体玉为璎　尘垢不著身<br />
圆光相具足　斯由洗众僧<br />
诸佛从行得　种种不劳勤<br />
所施三界人　无所不周遍<br />
众僧之圣尊　四道良福田<br />
道德从中出　是行最妙真</font></p>
<p><font style="font-size: 12pt">　　佛说偈已，重告耆域：&ldquo;观彼三界，人天品类，高下长短，福德多少，皆由先世用心不等，是以所受各异，不同如此，受诸福报，皆由洗浴圣众得之耳！&rdquo;佛说经已，阿难白佛言：&ldquo;当何名此经？以何劝诲之？&rdquo;</font></p>
<p><font style="font-size: 12pt">　　佛告阿难：&ldquo;此经名曰温室洗浴众僧经。诸佛所说，非我独造；行者得度，非神授与。求清净福，自当奉行。&rdquo;佛说是经竟，耆域、眷属闻经欢喜，皆得须陀洹道，礼佛求退，严办洗具；众坐大小，各得道迹，皆共稽首，礼佛而去。&rsquo;</font></p>
<p><font style="font-size: 12pt">　　<b>佛说温室洗浴众僧经</b></font></p>
<p><font style="font-size: 12pt">　　</font><a name="a08"></a><span style="font-size: 12pt; color: #333399">佛说施灯功德经</span></p>
<p align="right"><font style="font-size: 12pt">高齐天竺三藏那连提耶舍 译</font></p>
<p><font style="font-size: 12pt">　　如是我闻：一时，佛在舍卫国祇树给孤独园。尔时世尊告舍利弗言：&lsquo;舍利弗！佛有四种胜妙善法，能令众生得无量果、无量光明、无量妙色、无量福藏、无量乐藏、无量戒定智慧解脱解脱知见辩才之藏、一切无著无漏之法。舍利弗！何等为四？一者、谓如来．应．正遍知得尸波罗蜜，具无量戒；二者、得禅波罗蜜，具无量定；三者、得般若波罗蜜，具无量慧及广智慧、观达慧、如性慧、无数慧、决定慧、毕定知见；四者、得无浊心、善胜作心，具妙解脱、第一解脱。是为四种胜妙善法。</font></p>
<p><font style="font-size: 12pt">　　舍利弗！是佛．如来．应．正遍知于一切恶皆悉远离，一切善法皆悉成就，众行备满，具如实见，远离闇冥，能为光曜，具足无量福、智资粮，隐蔽世间，不为世间之所映夺，获得戒、定、智慧、解脱、解脱知见，具足十力、四无所畏，得一切诸佛法力，能具诸佛法力，得具诸佛大慈悲力及辩才力，本愿方便，皆悉满足，善修本业，具智慧宝，精进无量，终不休息，离诸忧戚，无有逼恼，无有取著，能善调伏，为大龙王，无有余习，为一切众生无上福田。</font></p>
<p><font style="font-size: 12pt">　　舍利弗！若比丘、比丘尼、沙弥、沙弥尼、优婆塞、优婆夷发清净心，为求福故、为爱乐福故，思念如来：无上方便本行满足，尽未来际一切生死，于现在世成就无量无著戒、定、智慧、解脱、解脱知见，乃至念佛一种功德。念功德已，于无量亿那由他百千劫中，所习善根三明福田所、清净戒所、无等等戒所、无量真实功德所，或于塔庙诸形像前，而设供养故，奉施灯明，乃至以少灯炷，或酥油涂然，持以奉施，其明唯照道之一阶。舍利弗！如此福德非是一切声闻、缘觉所能了知，唯佛如来乃能知也！</font></p>
<p><font style="font-size: 12pt">　　舍利弗！求世报者，福德尚尔，何况以清净深乐心，不求果报，安住恭敬，相续无间念佛功德！善男子、善女人等所生福德。舍利弗！照道一阶福德尚尔，何况全照一阶道也！或二阶道、或三阶道、或四阶道！或及塔身一级、二级乃至多级！一面、二面乃至四面及佛形像！</font></p>
<p><font style="font-size: 12pt">　　舍利弗！彼所燃灯，或时速灭，或风吹灭，或油尽灭，或炷尽灭，或俱尽灭。譬如诸龙以嗔恚故，出云垂布，于中起电，起已寻灭。舍利弗！如是少时于佛塔庙奉施灯明，若彼比丘、比丘尼、沙弥、沙弥尼、优婆塞、优婆夷，若复余人不受戒者，为乐善故、护己身故，信佛、法、僧，如是少灯奉施福田，所得果报福德之聚，唯佛能知，一切世间天、人、魔、梵、沙门、婆罗门，乃至声闻、辟支佛等所不能知。如是然少灯明，所受福报不可得说。舍利弗！诸佛境界不可思议，唯有如来乃知此义。</font></p>
<p><font style="font-size: 12pt">　　舍利弗！彼施灯者，所得福聚无量无边，不可算数，唯有如来乃能了知。舍利弗！然少灯明福德尚尔，不可算数，况我灭后于佛塔寺，若自作、若教他作，或然一灯、二灯乃至多灯，香花、璎珞、宝幢、幡盖及余种种胜妙供养！</font></p>
<p><font style="font-size: 12pt">　　舍利弗！有四种法应当信受。何等为四？一者、佛法无量，应当信受；二者、少修善根，获无量报，应当信受；三者、若于三宝深生敬信，善修业行，所得福报，汝等声闻现得见我，尚不能得具足知之，亦复不能思惟测度，况我灭后声闻弟子远离我者，能得现知及能测度！若有能知及测度者，无有是处，应当信受；四者、是诸声闻不能得知及能测量一切众生所有作业及业果报。舍利弗！汝等声闻于此事中不须思量。何以故？舍利弗！如来常说一切众生业行果报不可思量；过去诸佛．应．正遍知已如是说众生业报不可思量；未来诸佛．应．正遍知当如是说众生业报不可思量。众生心信及心自性亦不可知、不可思量，如是之义应当信受！</font></p>
<p><font style="font-size: 12pt">　　舍利弗！汝等声闻住圣种者，于一切众生业报之中，无有实眼及巧方便，况余轻微薄劣心者、离戒定慧解脱解脱知见者、失正念者、无明闇冥厚翳目者，于自己身内、外诸法，而不能知我竟是谁？我是谁许？我住何处？我之功德为大、为小？我当云何为与戒相应、为与戒不相应？我为正念戒、我为失念戒？我所作业为作智人业、为作愚人业？为从何来、为何处去？舍利弗！诸凡夫人颠倒见者，于自己身如是等事尚自不知，况能得知一切众生种种业报！若能知者，无有是处。</font></p>
<p><font style="font-size: 12pt">　　舍利弗！如来．应．正遍知，戒无减、定无减、智无减、解脱无减、解脱知见无减、相无减。舍利弗！如来．应．正遍知，无量戒、无碍戒、不思议戒、无等戒、究竟戒、清净戒，彼如来于一切众生若业、若业报，皆如实知。舍利弗！云何如来于一切众生业报得如实知？舍利弗！佛如是知：或有众生善业尽，不善业增；或有众生不善业尽，善业增；或有众生善业当生，不善业当灭；或有众生不善业当生，善业当灭。舍利弗！如来如是入一切众生业及业报，种种差别皆如实知。彼彼众生或有无知、或有愚闇；或有善者、或不善者。舍利弗！我有如是智、如是善巧，于诸众生不可思议种种业报，皆能记说。</font></p>
<p><font style="font-size: 12pt">　　舍利弗！若有众生成就信心，彼能信我。若复众生无有信心，远离我法，不信我语，诽谤于我，彼于长夜无义、无利，坠堕苦恼。舍利弗！若彼众生于佛塔庙奉施灯明，以此奉施所作善业，能获安乐、可乐之果。彼施灯明作善业时，欣喜相应，从信心起，于现在世得三种净心。何等为三？彼诸善男子、善女人作是念：&ldquo;我于如来已设供养，知身不坚，摄坚身想；知财过患，摄坚财想。&rdquo;舍利弗！是名供养佛塔第一净心。复次舍利弗！彼诸善男子、善女人起如是心：&ldquo;我于如来无上福田、最胜福田，能受最胜供养者所，已作供养，我今不畏堕于地狱、畜生、饿鬼。我此善根已作人、天善道之因，得于妙色资生众俱，又得智慧、安隐快乐，乃至能得菩提之果。&rdquo;舍利弗！是名供养佛塔第二净心。复次舍利弗！彼诸善男子、善女人作如是想：&ldquo;我于诸佛已作舍施，已作福德，已舍悭贪，已除悭过。&rdquo;作是念已，施心无悭，施心增长。舍利弗！是名供养佛塔第三净心。</font></p>
<p><font style="font-size: 12pt">　　复次舍利弗！若善男子、善女人于佛塔庙施灯明已，临命终时得三种明。何等为三？一者、彼善男子、善女人临命终时，先所作福悉皆现前，忆念善法而不忘失。舍利弗！是为一明，因此便能念知自己，先于佛所植诸善业。复次舍利弗！彼善男子、善女人于命终时，得如是念：&ldquo;我于佛像、塔庙等前，已曾供养。&rdquo;作是念已，心生踊悦。舍利弗！是为二明，因此便能起念佛觉。复次舍利弗！彼善男子、善女人于命终时，见余众生奉行布施，见他作已，起如是念：&ldquo;我亦曾于佛支提所奉施灯明，我今亦当复行布施！&rdquo;念于布施，得欣喜心；得喜心已，无有死苦。舍利弗！是为三明，因此便得念法之心。</font></p>
<p><font style="font-size: 12pt">　　复次舍利弗！佛塔庙中布施灯明，彼善男子、善女人于临终时，更复得见四种光明。何等为四？一者、于临终时，见于日轮圆满涌出；二者、见净月轮圆满涌出；三者、见诸天众一处而坐；四者、见于如来．应．正遍知坐菩提树，垂得菩提，自见己身，尊重如来，合十指掌，恭敬而住。舍利弗！是名于佛塔庙布施灯已，临命终时，得见如是四种光明。&rsquo;尔时世尊说此义已，复说偈言：</font></p>
<p align="center"><font style="font-size: 12pt">无上法王大仙人　若人奉施彼塔庙<br />
彼智慧者作业已　获得无边最胜乐<br />
临命终时不失念　能见自昔布施灯<br />
得四种喜离诸罪　于彼死时不惑乱<br />
临死时见十方明　现睹日月从地出<br />
见天千万那由他　为彼天众说佛法<br />
父母妻子及亲属　皆悉围绕大悲号<br />
死者不念亦不视　彼人正念常不乱<br />
现前得睹天宫殿　对诸天女心安隐<br />
复见庄严诸园林　是中具足胜五欲<br />
又见佛坐菩提树　天人修罗悉围绕<br />
自见合掌住佛前　于胜牟尼修供养<br />
既见导师深敬重　其心欣喜请如来<br />
世尊见彼心欣喜　于是不违受彼请<br />
是人称愿喜充遍　于舍命时无苦恼<br />
彼于佛所心喜已　无有临终大怖畏<br />
临命终时不失念　彼睹十方皆大明<br />
见未曾有胜妙色　此是施灯之果报<br />
死已必得生天上　自见己身坐天床<br />
有诸天女围绕之　供养佛故得此果</font></p>
<p><font style="font-size: 12pt">　　&lsquo;复次舍利弗！于佛塔庙施灯明已，死便生于三十三天。生彼天已，于五种事而得清净。舍利弗！云何彼天于五种事而得清净？一者、得清净身；二者、于诸天中得殊胜威德；三者、常得清净念慧；四者、常得闻于称意之声；五者、所得眷属常称彼意，心得欣喜。舍利弗！是名彼天于五种事而得清净。&rsquo;尔时世尊欲重宣此义，而说偈言：</font></p>
<p align="center"><font style="font-size: 12pt">彼天获得光明身　具足功德他尊重<br />
与千天子为上首　以灯施佛支提故<br />
所闻天声常称意　哀美殊妙胜余天<br />
具足第一胜念慧　复得最上胜眷属<br />
随彼天子所行处　一切诸天皆钦仰<br />
本昔修习何等业　今得如是炽然身<br />
有树皆名上欢喜　周匝光照犹如月<br />
彼天感得是妙树　持此庄饰天宫园<br />
无量诸天皆惊怪　今此树花名何等<br />
犹如灯明光照曜　普出如意妙熏香<br />
彼天所有诸眷属　以彼树花庄严身<br />
彼于无量亿天中　光明照曜犹如日</font></p>
<p><font style="font-size: 12pt">　　&lsquo;复次舍利弗！于佛塔庙布施灯明，生三十三天已，彼天自知：&ldquo;如是时中，我住于此；如是时中，我当命终。&rdquo;彼胜天子临命终时，于其眷属及余天众，说法劝化，令其欣喜。于彼天宫舍寿命已，不堕恶趣，生于人中最上种姓、信佛法家。是时世间若无佛者，亦复不在轻取吉凶、邪见家生。&rsquo;尔时世尊欲重宣此义，而说偈言：</font></p>
<p align="center"><font style="font-size: 12pt">彼天生得如是智　知尔许时天中住<br />
彼天亦复能自知　我今未几当命尽<br />
五种死相出现时　彼天寿命临欲绝<br />
即为亿天众说法　远离愚痴心不忧<br />
于天众中作是言　诸有无常亦无乐<br />
或有生者或有死　不念将死说是法<br />
彼诸眷属皆悲恼　无量天众亦复然<br />
虽复见已五种相　自念功德不忧愁<br />
在彼天宫命绝已　寻即下来人间生<br />
住胎出胎念不乱　常受快乐无苦恼<br />
生已便得宿命通　悉能忆念本来处<br />
念人中苦不贪乐　须臾死来见逼切<br />
彼念天中果报已　于此人间不为乐<br />
天中尚苦况复人　诸有不坚常流动<br />
彼人及其成立已　必当舍家而出家<br />
心常不行恶觉观　彼当获得如是果<br />
世世恒得宿命通　亦常不作诸恶业<br />
必定出家持净戒　此是彼施灯明果<br />
恒常不盲及挛躄　眼一切时不闇昧<br />
身亦无病无恶声　心常黠慧不愚惑<br />
又复恒常无眼患　所在受生眼不眇<br />
不无一眼及瞎眼　彼眼亦常不浊乱<br />
眼目修长黑白分　犹如净妙青莲叶<br />
眼净能见微细物　如彼明彻摩尼珠<br />
无量阿僧祇劫中　得净肉眼不失坏<br />
彼亦常无眼诸病　此是奉施灯明果<br />
善印善根善诸论　于诸工巧悉究了<br />
彼有智人善观察　妙慧能见第一义<br />
善观诸有不自在　于佛法中得照明<br />
普见一切佛世尊　见已恭敬修供养<br />
生生得胜端正色　亲戚眷属皆敬爱<br />
得大财宝力自在　及得不坏诸眷属<br />
如彼灯明能破闇　炽燃照曜遍诸方<br />
彼人光明亦如是　不为闇冥所隐蔽<br />
若于佛塔起信心　施胜灯鬘及璎珞<br />
施灯明时心清净　获得人中最胜尊<br />
端正殊妙甚可爱　一切世间所喜乐<br />
心不轻取于吉凶　亦不乐于世左道<br />
世间所有诸恶见　及邪道等不信受<br />
若为国王恒知足　不贪他土兴战诤<br />
常无苦恼亦无忧　亦复无有诸恼热<br />
彼无一切诸退失　复无恶名无衰恼<br />
若为王臣所发言　王及国人无不信<br />
身常无有羸瘠病　不作黄门不非道<br />
身相具足安乐住　患苦不能著其身<br />
亦复不见诸恶梦　卧觉一切常安隐<br />
生生能得诸伏藏　供养一切佛支提<br />
诸佛功德无有边　彼人所得亦如是</font></p>
<p><font style="font-size: 12pt">　　&lsquo;舍利弗！若有众生于佛塔庙施灯明者，得于四种可乐之法。何等为四？一者、色身；二者、资财；三者、大善；四者、智慧。舍利弗！若有众生于佛支提施灯明者，得如是等可乐之法。&rsquo;尔时如来欲重宣此义，复说偈言：</font></p>
<p align="center"><font style="font-size: 12pt">身佣圆满具大力　不与他人共战诤<br />
遍游诸方无恼者　由灯奉施佛支提<br />
生于大富上族家　具足功德人所敬<br />
生生恒得宿命智　由灯奉施佛支提<br />
于诸众生常悲念　发言眷属皆敬受<br />
心无损害恒调柔　常不造作恶道业</font></p>
<p><font style="font-size: 12pt">　　&lsquo;复次舍利弗！若有众生供养佛塔，得四种清净。何等为四？一者、身业清净；二者、口业清净；三者、意业清净；四者、善友清净。</font></p>
<p><font style="font-size: 12pt">　　舍利弗！云何得于身业清净？若善男子、善女人于彼彼生处，远离杀生，无杀害意，亦常远离偷盗、邪淫，于己妻所尚不邪行，况余人妻！亦不饮酒，放逸自纵，不以刀杖及余苦具加逼众生，离不善法及诸恶业。舍利弗！远离是等，是名身业清净。</font></p>
<p><font style="font-size: 12pt">　　舍利弗！云何口业清净？是人世世常不妄语，若不见闻终不妄说，若见若闻，合时咨问，然后乃语，为利自他，不作异说；设若有人教令妄语，为护实语，终不妄言。不以此语向彼人说，不持彼事向此人道；二朋先坏，不令增长，有所发言，能善和诤。若痛心语、若粗语、若苦恶语、不喜语、不乐语、不爱语、不入心语、恼他语、结怨语，悉皆远离；有所发言：润语、软语、意乐语、不粗语、悦耳语、美妙语、入心语、多人爱语、多人乐语、可爱语、可乐语、能除怨语，恒作如是种种美妙语。复离绮语，不作异想异语，不作异印异期，覆障实事，不烦广说，不非时语，恒究竟语。舍利弗！如是远离不清净口业，成就清净口业。舍利弗！是名口业　&nbsp;清净。</font></p>
<p><font style="font-size: 12pt">　　舍利弗！云何意业清净？于他所有珍宝资财，不起贪著；不起嗔心，远离害心；又离邪见，无诸恶见。舍利弗！远离是等，是名意业清净。</font></p>
<p><font style="font-size: 12pt">　　舍利弗！云何得善友清净？若诸善友，远离妄语，亦不饮酒，离诸粗犷，调伏正见，往诣其所，亲近咨受。又诣诸佛、菩萨、缘觉、声闻等所，亲近供养，咨受未闻。舍利弗！是名第四善友清净。</font></p>
<p><font style="font-size: 12pt">　　舍利弗！若善男子、善女人于佛支提施灯明已，得如是等四种清净。&rsquo;</font></p>
<p><font style="font-size: 12pt">　　尔时世尊欲重宣此义，而说偈言：</font></p>
<p align="center"><font style="font-size: 12pt">为欲照塔故然灯　身口意业善调伏<br />
远离邪见具净戒　由是获得如意眼<br />
犹如净日照十方　速能获得于漏尽<br />
彼大智慧具威德　得净天眼离尘漏<br />
智者能了众生意　亦得通明及辩才<br />
求二乘道得不难　由施佛灯获是报<br />
若求无上佛菩提　天眼智慧及财物<br />
于此三事恒无减　由灯奉施佛支提</font></p>
<p><font style="font-size: 12pt">　　&lsquo;舍利弗！若善男子、善女人住于大乘，于佛塔庙施灯明已，彼世世中得于八种可乐胜法。何等为八？一者、获胜肉眼；二者、得于胜念，无能测量；三者、得于胜上达分天眼；四者、为于满足修集道故，得不缺戒；五者、得智满足，证于涅槃；六者、先所作善，得无难处；七者，所作善业，得值诸佛，能为一切众生之眼；八者、若善男子、善女人以彼善根得转轮王，所得轮宝不为他障，其身端正；或为帝释，得大威力，具足千眼；或为梵王，善知梵事，得大禅定。舍利弗！以其回向菩提善根，得是八种可乐胜法。</font></p>
<p><font style="font-size: 12pt">　　复次舍利弗！住于大乘善男子、善女人，复得八种无量胜法。一者、得于无量佛眼；二者、得于无量如来神通；三者、得于无量佛戒；四者、得于无量如来三昧；五者、得于无量如来智慧；六者、得于无量如来解脱；七者、得佛无量解脱知见；八者、得入一切众生心所乐欲。舍利弗！善男子、善女人于佛塔庙奉施灯明，能摄如是无量胜报。</font></p>
<p><font style="font-size: 12pt">　　复次舍利弗！若有众生见说法者，作如是念：&ldquo;云何令彼常得宣说、显示佛法？以灯施彼，施油灯故，令说法者得施法灯。&rdquo;作是念已，持灯奉施，以此布施灯明善根，得于八种无量资粮。何等为八？一者、得于无量正念资粮；二者、得于无量大智资粮；三者、得于无量信心资粮；四者、得于无量精进资粮；五者、得于无量大慧资粮；六者、得于无量三昧资粮；七者、得于无量辩才资粮；八者、得于无量福德资粮。舍利弗！是名施灯八种资粮，亦复得于四无碍辩，乃至次第得一切种智。</font></p>
<p><font style="font-size: 12pt">　　复次舍利弗！若有善男子、善女人于如来前见他施灯，信心清净，合十指掌，起随				                
						</center></div><hr><script charset='utf-8' src='../js/hui.js'></script></body></html> 