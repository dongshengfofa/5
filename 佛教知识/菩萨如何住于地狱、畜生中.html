<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,菩萨如何住于地狱、畜生中' />
<link href='../css/3.css' rel='stylesheet' type='text/css'></head><body><hr><center><div class='zw'>菩萨如何住于地狱、畜生中</div></center><br><center><div>作者：佚名　来源：佛学在线</div></center><br><div class='zw'><center>
        <div class="zw">
			
							<p style="text-align: center; widows: 1; text-transform: none; background-color: rgb(236,245,255); text-indent: 0px; font: medium Verdana; white-space: normal; letter-spacing: normal; color: rgb(0,0,0); word-spacing: 0px; -webkit-text-stroke-width: 0px"><img border="0" height="526" hspace="0" src="http://photo.xuefo.net/user/editor5/asp/upload//2015424/14298310367056.jpg" style="width: 700px; height: 526px" title="59805157h773b681bbaab&amp;690[1].jpg" width="700" /></p>
<p style="widows: 1; text-transform: none; background-color: rgb(236,245,255); text-indent: 0px; font: medium Verdana; white-space: normal; letter-spacing: normal; color: rgb(0,0,0); word-spacing: 0px; -webkit-text-stroke-width: 0px">&nbsp;</p>
<p style="widows: 1; text-transform: none; background-color: rgb(236,245,255); text-indent: 0px; font: medium Verdana; white-space: normal; letter-spacing: normal; color: rgb(0,0,0); word-spacing: 0px; -webkit-text-stroke-width: 0px">　　《佛说象腋经》</p>
<p style="widows: 1; text-transform: none; background-color: rgb(236,245,255); text-indent: 0px; font: medium Verdana; white-space: normal; letter-spacing: normal; color: rgb(0,0,0); word-spacing: 0px; -webkit-text-stroke-width: 0px">　　宋罽宾三藏昙摩蜜多译</p>
<p style="widows: 1; text-transform: none; background-color: rgb(236,245,255); text-indent: 0px; font: medium Verdana; white-space: normal; letter-spacing: normal; color: rgb(0,0,0); word-spacing: 0px; -webkit-text-stroke-width: 0px">　　尔时文殊师利白佛言：&ldquo;世尊!云何菩萨住地狱中，受于天乐?&rdquo;</p>
<p style="widows: 1; text-transform: none; background-color: rgb(236,245,255); text-indent: 0px; font: medium Verdana; white-space: normal; letter-spacing: normal; color: rgb(0,0,0); word-spacing: 0px; -webkit-text-stroke-width: 0px">　　作是问已，佛告文殊师利：&ldquo;若是菩萨入于三昧，名大莲华，住地狱中，摄取众生，受于天乐。见诸众生受种种苦，各现其形而为说法，令无量众生悉得解脱。文殊师利!菩萨如是住地狱中，受于天乐。&rdquo;</p>
<p style="widows: 1; text-transform: none; background-color: rgb(236,245,255); text-indent: 0px; font: medium Verdana; white-space: normal; letter-spacing: normal; color: rgb(0,0,0); word-spacing: 0px; -webkit-text-stroke-width: 0px">　　文殊师利复白佛言：&ldquo;云何菩萨生畜生中，摄取畜生，受人天妙乐?&rdquo;</p>
<p style="widows: 1; text-transform: none; background-color: rgb(236,245,255); text-indent: 0px; font: medium Verdana; white-space: normal; letter-spacing: normal; color: rgb(0,0,0); word-spacing: 0px; -webkit-text-stroke-width: 0px">　　佛言：&ldquo;文殊师利!而是菩萨入于三昧，名曰寂静，现生畜生而不失心，受人天妙乐，各随其形而为说法。菩萨安止无量千众，令住于法。文殊师利!菩萨如是受畜生身，受人妙乐。&rdquo;</p>
<p style="widows: 1; text-transform: none; background-color: rgb(236,245,255); text-indent: 0px; font: medium Verdana; white-space: normal; letter-spacing: normal; color: rgb(0,0,0); word-spacing: 0px; -webkit-text-stroke-width: 0px">　　文殊师利复白佛言：&ldquo;世尊!云何菩萨生卑贱家，受转轮王乐?&rdquo;</p>
<p style="widows: 1; text-transform: none; background-color: rgb(236,245,255); text-indent: 0px; font: medium Verdana; white-space: normal; letter-spacing: normal; color: rgb(0,0,0); word-spacing: 0px; -webkit-text-stroke-width: 0px">　　佛言：&ldquo;文殊师利!而是菩萨入于三昧，名曰静过。是三昧力故生卑贱家，受转轮王乐。文殊师利!菩萨如是生卑贱家，受转轮王乐。&rdquo;</p>
<p style="widows: 1; text-transform: none; background-color: rgb(236,245,255); text-indent: 0px; font: medium Verdana; white-space: normal; letter-spacing: normal; color: rgb(0,0,0); word-spacing: 0px; -webkit-text-stroke-width: 0px">　　文殊师利白佛言：&ldquo;世尊!云何菩萨现入诸道，受胜道乐?&rdquo;</p>
<p style="widows: 1; text-transform: none; background-color: rgb(236,245,255); text-indent: 0px; font: medium Verdana; white-space: normal; letter-spacing: normal; color: rgb(0,0,0); word-spacing: 0px; -webkit-text-stroke-width: 0px">　　佛言：&ldquo;文殊师利!而是菩萨入于三昧，名见一切行无作光明。菩萨住是三昧，示入诸道，受胜道乐。文殊师利!菩萨如是现入诸道，受胜道乐。&rdquo;</p>
<p style="widows: 1; text-transform: none; background-color: rgb(236,245,255); text-indent: 0px; font: medium Verdana; white-space: normal; letter-spacing: normal; color: rgb(0,0,0); word-spacing: 0px; -webkit-text-stroke-width: 0px">　　尔时文殊师利白佛言：&ldquo;世尊!云何菩萨善知往返一切佛刹，不动本处亦无去来，现诸佛刹，如水月影?&rdquo;</p>
<p style="widows: 1; text-transform: none; background-color: rgb(236,245,255); text-indent: 0px; font: medium Verdana; white-space: normal; letter-spacing: normal; color: rgb(0,0,0); word-spacing: 0px; -webkit-text-stroke-width: 0px">　　佛言：&ldquo;文殊师利!而是菩萨入于三昧，名曰过于一切言说。是菩萨住此三昧时，东西南北、四维上下、一切十方世界之中，示现其身，不动本处亦无去来;住是三昧，得见诸佛亦闻说法。文殊师利!菩萨如是善知往返一切佛刹，不动本处亦无去来，现诸佛刹，如水月影。&rdquo;</p>
<p style="widows: 1; text-transform: none; background-color: rgb(236,245,255); text-indent: 0px; font: medium Verdana; white-space: normal; letter-spacing: normal; color: rgb(0,0,0); word-spacing: 0px; -webkit-text-stroke-width: 0px">　　看完以上&nbsp;我们再以华严经印证菩萨十种游戏：</p>
<p style="widows: 1; text-transform: none; background-color: rgb(236,245,255); text-indent: 0px; font: medium Verdana; white-space: normal; letter-spacing: normal; color: rgb(0,0,0); word-spacing: 0px; -webkit-text-stroke-width: 0px">　　《大方广佛华严经》卷第五十六</p>
<p style="widows: 1; text-transform: none; background-color: rgb(236,245,255); text-indent: 0px; font: medium Verdana; white-space: normal; letter-spacing: normal; color: rgb(0,0,0); word-spacing: 0px; -webkit-text-stroke-width: 0px">　　于阗国三藏实叉难陀奉　制译</p>
<p style="widows: 1; text-transform: none; background-color: rgb(236,245,255); text-indent: 0px; font: medium Verdana; white-space: normal; letter-spacing: normal; color: rgb(0,0,0); word-spacing: 0px; -webkit-text-stroke-width: 0px">　　离世间品第三十八之四</p>
<p style="widows: 1; text-transform: none; background-color: rgb(236,245,255); text-indent: 0px; font: medium Verdana; white-space: normal; letter-spacing: normal; color: rgb(0,0,0); word-spacing: 0px; -webkit-text-stroke-width: 0px">　　佛子!菩萨摩诃萨有十种游戏，何等为十?所谓：</p>
<p style="widows: 1; text-transform: none; background-color: rgb(236,245,255); text-indent: 0px; font: medium Verdana; white-space: normal; letter-spacing: normal; color: rgb(0,0,0); word-spacing: 0px; -webkit-text-stroke-width: 0px">　　以众生身，作刹身，而亦不坏众生身，是菩萨游戏;</p>
<p style="widows: 1; text-transform: none; background-color: rgb(236,245,255); text-indent: 0px; font: medium Verdana; white-space: normal; letter-spacing: normal; color: rgb(0,0,0); word-spacing: 0px; -webkit-text-stroke-width: 0px">　　以刹身，作众生身，而亦不坏于刹身，是菩萨游戏;</p>
<p style="widows: 1; text-transform: none; background-color: rgb(236,245,255); text-indent: 0px; font: medium Verdana; white-space: normal; letter-spacing: normal; color: rgb(0,0,0); word-spacing: 0px; -webkit-text-stroke-width: 0px">　　于佛身，示现声闻、独觉身，而不损减如来身，是菩萨游戏;</p>
<p style="widows: 1; text-transform: none; background-color: rgb(236,245,255); text-indent: 0px; font: medium Verdana; white-space: normal; letter-spacing: normal; color: rgb(0,0,0); word-spacing: 0px; -webkit-text-stroke-width: 0px">　　于声闻、独觉身示现如来身，而不增长声闻、独觉身，是菩萨游戏;</p>
<p style="widows: 1; text-transform: none; background-color: rgb(236,245,255); text-indent: 0px; font: medium Verdana; white-space: normal; letter-spacing: normal; color: rgb(0,0,0); word-spacing: 0px; -webkit-text-stroke-width: 0px">　　于菩萨行身，示现成正觉身，而亦不断菩萨行身，是菩萨游戏;</p>
<p style="widows: 1; text-transform: none; background-color: rgb(236,245,255); text-indent: 0px; font: medium Verdana; white-space: normal; letter-spacing: normal; color: rgb(0,0,0); word-spacing: 0px; -webkit-text-stroke-width: 0px">　　于成正觉身，示现修菩萨行身，而亦不减成菩提身，是菩萨游戏;</p>
<p style="widows: 1; text-transform: none; background-color: rgb(236,245,255); text-indent: 0px; font: medium Verdana; white-space: normal; letter-spacing: normal; color: rgb(0,0,0); word-spacing: 0px; -webkit-text-stroke-width: 0px">　　于涅槃界，示现生死身，而不着生死，是菩萨游戏;</p>
<p style="widows: 1; text-transform: none; background-color: rgb(236,245,255); text-indent: 0px; font: medium Verdana; white-space: normal; letter-spacing: normal; color: rgb(0,0,0); word-spacing: 0px; -webkit-text-stroke-width: 0px">　　于生死界，示现涅槃，亦不究竟入于涅槃，是菩萨游戏;</p>
<p style="widows: 1; text-transform: none; background-color: rgb(236,245,255); text-indent: 0px; font: medium Verdana; white-space: normal; letter-spacing: normal; color: rgb(0,0,0); word-spacing: 0px; -webkit-text-stroke-width: 0px">　　入于三昧而示现行、住、坐、卧一切业，亦不舍三昧正受，是菩萨游戏;</p>
<p style="widows: 1; text-transform: none; background-color: rgb(236,245,255); text-indent: 0px; font: medium Verdana; white-space: normal; letter-spacing: normal; color: rgb(0,0,0); word-spacing: 0px; -webkit-text-stroke-width: 0px">　　在一佛所闻法受持，其身不动，而以三昧力，于不可说诸佛会中各各现身，亦不分身，亦不起定，而闻法受持相续不断，如是念念于一一三昧身各出生不可说不可说三昧身，如是次第一切诸劫犹可穷尽，而菩萨三昧身不可穷尽，是菩萨游戏。是为十。若诸菩萨安住此法，则得如来无上大智游戏。</p>
<p style="widows: 1; text-transform: none; background-color: rgb(236,245,255); text-indent: 0px; font: medium Verdana; white-space: normal; letter-spacing: normal; color: rgb(0,0,0); word-spacing: 0px; -webkit-text-stroke-width: 0px">&nbsp;</p>
<span style="widows: 1; text-transform: none; background-color: rgb(236,245,255); text-indent: 0px; display: inline !important; font: medium Verdana; white-space: normal; float: none; letter-spacing: normal; color: rgb(0,0,0); word-spacing: 0px; -webkit-text-stroke-width: 0px">　</span>				                
						</center></div><hr><script charset='utf-8' src='../js/hui.js'></script></body></html> 