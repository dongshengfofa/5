<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,《入楞伽经》第八卷：遮食肉品第十六' />
<link href='../css/3.css' rel='stylesheet' type='text/css'></head><body><hr><center><div class='zw'>《入楞伽经》第八卷：遮食肉品第十六</div></center><br><center><div>作者：佚名　来源：佛学在线</div></center><br><div class='zw'><center>
        <div class="zw">
			
							<font size="3">&nbsp;</font>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">&nbsp;</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">《入楞伽经》第八卷</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">遮食肉品第十六</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">尔时，圣者大慧菩萨摩诃萨白佛言：&ldquo;世尊，我观世间，生死流转，怨结相连，堕诸恶道，皆由食肉，更相杀害。增长贪嗔，不得出离，甚为大苦。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">世尊，食肉之人，断大慈种。修圣道者，不应得食。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">世尊，诸外道等，说邪见法，卢伽耶陀，堕俗之论。堕于&lsquo;断、常，有、无&rsquo;见中，皆遮食肉。自己不食，不听他食。云何如来清净法中，修梵行者，自食，他食，一切不制？如来世尊，于诸众生，慈悲一等，云何而听，以肉为食？善哉世尊，哀愍世间，愿为我说，食肉之过，不食功德。我及一切，诸菩萨等，闻已，得依如实修行，广宣流布，令诸现在，未来众生，一切识知。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">佛告圣者大慧菩萨言：&ldquo;善哉！善哉！善哉大慧！汝大慈悲，愍众生故，能问此义。汝今谛听，当为汝说。&rdquo;</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">大慧菩萨白佛言：&ldquo;善哉世尊，唯然受教。&rdquo;</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">佛告大慧：&ldquo;夫食肉者，有无量过。诸菩萨摩诃萨，修大慈悲，不得食肉。食与不食，功德罪过，我说少分，汝今谛听。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">&ldquo;大慧，我观众生，从无始来，食肉习故，贪着肉味，更相杀害，远离贤圣，受生死苦。舍肉味者，闻正法味，于菩萨地，如实修行，速得阿耨多罗三藐三菩提。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">复令众生，入于声闻，辟支佛地，止息之处。息已，令入如来之地。大慧，如是等利，慈心为本，食肉之人，断大慈种，云何当得，如是大利？</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">是故大慧，我观众生，轮回六道，同在生死，共相生育，迭为父母，兄弟姊妹，若男若女，中表内外，六亲眷属，或生余道，善道，恶道，常为眷属。以是因缘，我观众生，更相啖肉，无非亲者！</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">由贪肉味，迭互相啖，常生害心，增长苦业，流转生死，不得出离。&rdquo;</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">佛说是时，诸恶罗刹，闻佛所说，悉舍恶心，止不食肉。迭(di&eacute;)相劝发，慈悲之心，护众生命，过自护身。舍离一切，诸肉不食。悲泣流泪，而白佛言：&ldquo;世尊，我闻佛说，谛观六道，我所啖肉，皆是我亲！</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">乃知食肉，众生大怨(yu&agrave;n)，断大慈种，长不善业，是大苦本。世尊，我从今日，断不食肉，及我眷属，亦不听食。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">如来弟子，有不食者，我当昼夜，亲近拥护。若食肉者，我当与作，大不饶益。&rdquo;</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">佛言：&ldquo;大慧，罗刹恶鬼，常食肉者，闻我所说，尚发慈心，舍肉不食，况我弟子，行善法者，当听食肉？若食肉者，当知即是，众生大怨，断我圣种。大慧，若我弟子，闻我所说，不谛观察，而食肉者，当知即是，旃陀罗种，非我弟子，我非其师。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">是故大慧，若欲与我，作眷属者，一切诸肉，悉不应食。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">复次大慧，菩萨应观，一切是肉，皆依父母，脓血不净，赤白和合，生不净身。是故菩萨，观肉不净，不应食肉。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">复次大慧，食肉之人，众生闻气，悉皆惊怖，逃走远离。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">是故菩萨，修如实行。为化众生，不应食肉。大慧，譬如旃陀罗，猎师屠儿，捕鱼鸟人，一切行处。众生遥见，作如是念：&lsquo;我今定死，而此来者，是大恶人，不识罪福，断众生命，求现前利，今来至此，为觅我等，今我等身，悉皆有肉，是故今来，我等定死。&rsquo;</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">大慧，由人食肉，能令众生，见者皆生，如是惊怖。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">大慧，一切虚空，地中众生，见食肉者，皆生惊怖，而起疑念，我于今者，为死为活。如是恶人，不修慈心，亦如豺狼，游行世间，常觅(m&igrave;)肉食。如牛啖草，蜣(qiāng)螂(l&aacute;ng)逐粪，不知饱足。我身是肉，正是其食，不应逢见。即舍逃走，离之远去。如人畏惧，罗刹无异。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">大慧，食肉之人，能令众生，见者皆生，如是惊怖。当知食肉，众生大怨，是故，菩萨修行慈悲。为摄众生，不应食彼，非圣恶人，所食之味，恶名流布，圣人呵啧。是故大慧，菩萨为摄，诸众生故，不应食肉。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">复次大慧，菩萨为护众生信心，不应食肉，何以故？大慧，言菩萨者，众生皆知，是佛如来，慈心之种，能与众生，作归依处，闻者自然，不生疑怖。生亲友想，善知识想，不怖畏想。言得归依处，得安隐处，得善导师。大慧，由不食肉，能生众生，如是信心。若食肉者，众生即失，一切信心。便言：&lsquo;世间无可信者&rsquo;断于信根。是故大慧，菩萨，为护众生信心，一切诸肉，悉不应食。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">复次大慧，我诸弟子，为护世间，谤三宝故，不应食肉。何以故？世间有人，见食肉故，谤毁三宝，作如是言：&lsquo;于佛法中，何处有实沙门，婆罗门，修梵行者？舍于圣人，本所应食，食众生肉，犹如罗刹，食肉满腹，醉眠不动。依世凡夫，豪贵势力，觅(m&igrave;)肉食啖。如罗刹王，惊怖众生，是故处处，唱如是言：&ldquo;何处有实，沙门、婆罗门、修净行者？无法，无沙门，无毗尼，无净行者。&rdquo;生如是等，无量无边，恶不善心，断我法轮，绝灭圣种，一切皆由食肉者过！是故大慧，我弟子者，为护恶人，毁谤三宝。乃至不应，生念肉想，何况食啖(d&agrave;n)？</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">复次大慧，菩萨为求清净佛土，教化众生，不应食肉。应观诸肉，如人死尸，眼不欲见，不用闻气，何况可嗅，而着口中。一切诸肉，亦复如是。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">大慧，如烧死尸，臭气不净，与烧余肉，臭秽无异，云何于中，有食不食，是故大慧，菩萨为求，清净佛土，教化众生，不应食肉。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">复次大慧，菩萨为求，出离生死。应当专念，慈悲之行，少欲知足，厌世间苦，速求解脱，当舍愦闹，就于空闲。住尸陀林，阿兰若处，冢间树下，独坐思惟，观诸世间，无一可乐。妻子眷属，如枷锁想。宫殿台观，如牢狱想。观诸珍宝，如粪聚想。见诸饮食，如脓血想。受诸饮食，如涂痈疮。趣得存命，系念圣道，不为贪味。酒肉葱韭(jiǔ)，蒜薤(xi&egrave;)臭味，悉舍不食。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">大慧，若如是者，是真修行。堪受一切，人天供养。若于世间，不生厌离，贪着诸味，酒肉荤辛，得便啖食，不应受于，世间信施。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">复次大慧，有诸众生，过去曾修，无量因缘。有微善根，得闻我法，信心出家，在我法中。过去曾作，罗刹眷属。虎狼师子，猫狸中生。虽在我法，食肉余习，见食肉者，欢喜亲近，入诸城邑，聚落塔寺，饮酒啖肉，以为欢乐。诸天下观犹如罗刹，争啖死尸，等无有异。而不自知，已失我众，成罗刹眷属。虽服袈裟，剃除须发，有命者见，心生恐怖，如畏罗刹。是故大慧，若以我为师者。一切诸肉，悉不应食。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">复次大慧，世间邪见，诸咒术师，若其食肉，咒术不成。为成邪术，尚不食肉，况我弟子，为求如来，无上圣道，出世解脱。修大慈悲，精勤苦行，犹恐不得。何处当有，如是解脱，为彼痴人，食肉而得？是故大慧，我诸弟子，为求出世，解脱乐，故不应食肉。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">复次大慧，食肉，能起色力，食味，人多贪着。应当谛观，一切世间，有身命者。各自宝重，畏于死苦。护惜身命，人畜无别。宁当乐存&lsquo;疥癞野干&rsquo;身，不能舍命，受诸天乐，何以故？畏死苦故。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">大慧，以是观察，死为大苦，是可畏法。自身畏死，云何当得而食他肉？是故大慧，欲食肉者，先自念身。次观众生，不应食肉。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">复次大慧，夫食肉者，诸天远离，何况圣人？是故菩萨，为见圣人，当修慈悲，不应食肉。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">大慧，食肉之人，睡眠亦苦，起时亦苦。若于梦中，见种种恶，惊怖毛竖，心常不安，无慈心故，乏诸善力。若其独在，空闲之处，多为非人，而伺其便。虎狼师子，亦来伺求，欲食其肉，心常惊怖，不得安隐。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">复次大慧，诸食肉者，贪心难满，食不知量，不能消化。增益四大，口气腥臊。复中多有，无量恶虫，身多疮癣，恶癞病疾，种种不净，现在凡夫，不喜闻见，何况未来，无病香洁，人身可得？</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">复次大慧，我说凡夫，为求净命，啖于净食。尚应生心，如子肉想。何况听食，非圣人食。圣人离者，以肉能生，无量诸过，失于出世，一切功德，云何言我，听诸弟子，食诸肉血，不净等味。言我听者，是则谤我。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">大慧，我听弟子，食诸圣人，所应食食。非谓圣人，远离之食，圣食能生，无量功德，远离诸过。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">大慧，过去现在，圣人食者。所谓粳米，大小麦豆，种种油蜜，甘蔗、甘蔗汁，骞(qiān)陀末干提等，随时得者，听食为净。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">大慧，于未来世，有愚痴人，说种种毗尼，言得食肉，因于过去，食肉熏习，爱着肉味，随自心见，作如是说。非佛圣人，说为美食。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">大慧，不食肉者，要因过去，供养诸佛，种诸善根。能信佛语，坚住毗尼，信诸因果。至于身口，能自节量。不为世间，贪着诸味。见食肉者，能生慈心。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">大慧，我忆过去，有王名师子奴，食种种肉，爱着肉味。次第乃至，食于人肉。因食人肉，父母兄弟，妻子眷属，皆悉舍离。一切臣民，国土聚落，即便谋反，共断其命。以食肉者，有如是过。是故不应，食一切肉。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">复次大慧，自在天王，化身为鸽，释提桓因，是诸天主。因于过去，食肉习气，化身作鹰，惊逐此鸽。鸽来投我，我于尔时，作尸毗王。怜愍众生，更相食啖。称己身肉，与鹰代鸽。割肉不足，身上秤上，受大苦恼。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">大慧，如是无量世来，食肉熏习，自身他身，有如是过，何况无愧常食肉者？大慧，复有余王，不食肉者。乘马游戏，为马惊波，牵入深山，失于侍从，不知归路。不食肉故，师子虎狼，见无害心，与雌师子，共行欲事，乃至生子，斑足王等。以过去世，食肉熏习，及作人王，亦常食肉。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">在七家村，多乐食肉。食肉太过，遂食人肉。生诸男女，尽为罗刹。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">大慧，食肉众生，依于过去，食肉熏故，多生罗刹，师子虎狼，豺(ch&aacute;i)豹猫狸，鸱(chī)枭(xiāo)雕鹫(ji&ugrave;)，鹰鸡等中。有命之类，各自护身，不令得便，受饥饿苦，常生恶心，念食他肉，命终复堕，恶道受生！人身难得，何况当有，得涅槃道？！</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">大慧当知，食肉之人，有如是等，无量诸过。不食肉者，即是无量功德之聚。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">大慧，而诸凡夫，不知如是，食肉之过，不食功德。我今略说，不听食肉。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">大慧，若一切人，不食肉者。亦无有人，杀害众生。由人食肉，若无可食，处处求买。为财利者，杀以贩卖，为买者杀。是故买者，与杀无异。是故食肉，能障圣道。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">大慧，食肉之人，爱着肉味。至无畜生，乃食人肉。何况獐鹿，雉(zh&igrave;)兔鹅雁，猪羊鸡狗，驼驴象马，龙蛇鱼鳖，水陆有命，得而不食？由着肉味，设诸方便，杀害众生。造作种种，罩罗机网，罗山罝(jū)地，截河堰(y&agrave;n)海。遍诸水陆，安置罟(gǔ)网，机拨坑陷，弓刀毒箭，间无空处，虚空地水，种种众生，皆被杀害，为食肉故。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">大慧，猎师屠儿，食肉人等，恶心坚固，能行不忍。见诸众生，形体鲜肥，肤肉充悦，生食味心。更相指示，言是可啖，不生一念，不忍之心。是故，我说食肉之人，断大慈种。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">大慧，我观世间，无有是肉，而非命者。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">自己不杀，不教人杀，不为他杀。不从命来而是肉者，无有是处！若有是肉，不从命出，而是美食，我以何故，不听人食？遍求世间，无如是肉！是故我说，食肉是罪，断如来种，故不听食。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">大慧，我涅槃后，于未来世，法欲灭时，于我法中，有出家者，剃除须发，自称：&lsquo;我是沙门释子。&rsquo;披我袈裟，痴如小儿，自称律师，堕于二边，种种虚妄，觉观乱心，贪着肉味。随自心见，说毗尼中，言得食肉，亦&lsquo;谤我&rsquo;言：&lsquo;诸佛如来，听人食肉。亦说因制，而听食肉。&rsquo;亦&lsquo;谤我&rsquo;言：&lsquo;如来世尊，亦自食肉。&rsquo;</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">大慧，我于&lsquo;象腋，央掘魔，涅槃，大云&rsquo;等一切修多罗中，不听食肉，亦不说肉，入于食味。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">大慧，我若听诸，声闻弟子，肉为食者，我终不得，口常赞叹修大慈悲、行如实行者。亦不赞叹，尸陀林中，头陀行者。亦不赞叹，修行大乘住大乘者。亦不赞叹，不食肉者。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">我不自食，不听他食。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">是故，我劝修菩萨行，叹不食肉，劝观众生，应如一子。云何唱言&lsquo;我听食肉&rsquo;？</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">我为弟子，修三乘行者，速得果故，遮一切肉，悉不听食。云何说言&lsquo;我毗尼中，听人食肉？&rsquo;又复说言&lsquo;如来余修多罗中，说三种肉，听人食者？&rsquo;</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">当知是人，不修毗尼，次第断故，唱言：&lsquo;得食&rsquo;。何以故？大慧，肉有二种：一者他杀，二者自死。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">以世人言，有肉得食，有不得者。象，马，龙，蛇，人，鬼，猕猴，猪，狗，及牛，言不得食，余者得食。屠儿不问，得食不得，一切尽杀，处处炫卖。众生无过，横被杀害，是故，我制：&lsquo;他杀，自死，悉不得食&rsquo;。见闻疑者，所谓他杀，不见闻疑者，所谓自死。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">是故大慧，我毗尼中，唱如是言：&lsquo;凡所有肉，于一切沙门释子，皆不净食。污清净命，障圣道分，无有方便，而可得食。若有说言：&lsquo;佛毗尼中，说&lsquo;三种肉，为不听食，非为听食。&rsquo;当知是人，坚住毗尼，是不谤我。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">大慧，今此楞伽修多罗中，一切时，一切肉，亦无方便而可得食。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">是故大慧，我遮食肉，不为一人，现在未来，一切不得。是故大慧，若彼痴人，自言律师，言&lsquo;毗尼中，听人食肉&rsquo;，亦谤我言&lsquo;如来自食&rsquo;，彼愚痴人，成大罪障，长夜堕于，无利益处，无圣人处，不闻法处，亦不得见，现在未来，贤圣弟子。况当得见，诸佛如来？</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">大慧，诸声闻人，常所应食，米、面、油、蜜、种种麻豆、能生净命。非法贮畜、非法受取、我说&lsquo;不净，尚不听食，何况听食血肉不净？&rsquo;</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">大慧，我诸声闻，辟支佛，菩萨弟子，食于法食，非食饮食，何况如来？</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">大慧，诸佛如来，法食法住，非饮食身。非诸一切，饮食住身。离诸资生，爱有求等。远离一切，烦恼习过。善分别知，心心智慧，一切智，一切见。见诸众生，平等怜愍。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">是故大慧，我见一切诸众生等，犹如一子，云何而听以肉为食？亦不随喜，何况自食？</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">大慧，如是一切，葱韭蒜薤，臭秽不净，能障圣道。亦障世间，人天净处。何况诸佛，净土果报。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">酒亦如是，能障圣道，能损善业，能生诸过。</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">是故大慧，求圣道者，酒肉葱韭，及蒜薤(xi&egrave;)等，能熏之味，悉不应食。尔时世尊重说偈言：</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">大慧菩萨问：　酒肉葱韭蒜　佛言是不净　　一切不听食</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">罗刹等食啖　　非圣所食味　食者圣呵啧　　及恶名流布</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">愿佛分别说　　食不食罪福。　</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">大慧汝谛听：　我说食中过　酒肉葱韭蒜　　是障圣道分</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">我观三界中　　及得圣道众　无始世界来　　展转莫非亲</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">云何于其中　　而有食不食　观肉所从来　　出处最不净</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">脓血和杂生　　尿屎脓涕合　修行净行者　　当观不应食</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">种种肉及葱　　酒亦不得饮　种种韭及蒜　　修行常远离</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">常远离麻油　　穿孔床不眠　飞扬诸细虫　　断害他命故</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">肉食长身力　　由力生邪念　邪念生贪欲　　故不听食肉</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">由食肉生贪　　贪心致迷醉　迷醉长爱欲　　不解脱生死</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">为利杀众生　　为肉追钱财　彼二人恶业　　死堕叫唤狱</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">三种名净肉　　不见闻不疑　世无如是肉　　生堕食肉中</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">臭秽可厌患　　常生颠狂中　多生旃陀罗　　猎师屠儿家</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">或生罗刹女　　及诸食肉处　罗刹猫狸等　　食肉生彼中</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">象腋与大云　　涅槃胜鬘经　及入楞伽经　&nbsp;&nbsp;我不听食肉</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">诸佛及菩萨　　声闻亦呵啧　食肉无惭愧　　生生常颠狂</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">先说见闻疑　　已断一切肉　妄想不觉知　　故生食肉想</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">如彼贪欲过　　障碍圣解脱　酒肉葱韭蒜　　悉为圣道障</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">未来世众生　　于肉愚痴说　言此净无罪　　佛听我等食</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">净食如药想　　犹如食子肉　知足生厌离　　修行行乞食</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">安住慈心者　　我说常厌离　师子豺虎狼　　恒可同游止</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">食肉见者怖　　云何而可食　是故修行者　　慈心不食肉</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">食肉断慈心　　离涅槃解脱　及违圣人教　　故不听食肉</p>
<p style="text-justify: inter-ideograph; text-align: justify; line-height: 1.5; margin-top: 0px; font-family: 宋体; margin-bottom: 0px; font-size: 12pt">不食生梵种　　及诸修行道　智慧及富贵　　斯由不食肉。<span style="display: none">&nbsp;</span></p>
				                
						</center></div><hr><script charset='utf-8' src='../js/hui.js'></script></body></html> 