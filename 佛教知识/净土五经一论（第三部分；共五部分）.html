<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,净土五经一论（第三部分；共五部分）' />
<link href='../css/3.css' rel='stylesheet' type='text/css'></head><body><hr><center><div class='zw'>净土五经一论（第三部分；共五部分）</div></center><br><center><div>作者：佚名　来源：佛学在线</div></center><br><div class='zw'><center>
        <div class="zw">
			
							<strong>楞严经大势至菩萨念佛圆通章</strong><br />
&nbsp;<br />
唐天竺沙门 般刺密谛 译<br />
&nbsp;<br />
大势至法王子，与其同伦五十二菩萨，即从座起，顶礼佛足，而白佛言：我忆往昔恒河沙劫，有佛出世，名无量光。十二如来，相继一劫。其最后佛，名超日月光，彼佛教我念佛三昧。譬如有人，一专为忆，一人专忘，如是二人，若逢不逢，或见非见。二人相忆，二忆念深，如是乃至从生至生，同于形影，不相乖异。十方如来，怜念众生，如母忆子。若子逃逝，虽忆何为？子若忆母，如母忆时，母子历生，不相违远。若众生心，忆佛念佛，现前当来，必定见佛，去佛不远。不假方便，自得心开。如染香人，身有香气，此则名曰香光庄严。我本因地，以念佛心，入无生忍。今于此界，摄念佛人，归于净土。佛问圆通，我无选择。都摄六根，净念相继，得三摩地，斯为第一。<br />
&nbsp;<br />
&nbsp;<br />
&nbsp;<br />
&nbsp;<br />
&nbsp;<br />
&nbsp;<br />
&nbsp;<br />
&nbsp;<br />
&nbsp;<br />
&nbsp;<br />
<strong>大方广佛华严经普贤行愿品</strong><br />
&nbsp;<br />
唐罽宾国 三藏般若 奉诏译<br />
&nbsp;<br />
　　尔时普贤菩萨摩诃萨，称叹如来胜功德已，告诸菩萨及善财言：善男子，如来功德，假使十方一切诸佛，经不可说不可说佛刹极微尘数劫，相续演说，不可穷尽。若欲成就此功德门，应修十种广大行愿。何等为十？一者礼敬诸佛，二者称赞如来，三者广修供养，四者忏悔业障，五者随喜功德，六者请转法轮，七者请佛住世，八者常随佛学，九者恒顺众生，十者普皆回向。<br />
　　善财白言：大圣，云何礼敬，乃至回向？<br />
　　普贤菩萨告善财言：善男子，言礼敬诸佛者，所有尽法界虚空界，十方三世一切佛刹极微尘数诸佛世尊，我以普贤行愿力故，深心信解，如对目前，悉以清净身语意业，常修礼敬。一一佛所，皆现不可说不可说佛刹极微尘数身。一一身，遍礼不可说不可说佛刹极微尘数佛。虚空界尽，我礼乃尽。以虚空界不可尽故，我此礼敬无有穷尽。如是乃至众生界尽，众生业尽，众生烦恼尽，我礼乃尽。而众生界乃至烦恼无有尽故，我此礼敬无有穷尽。念念相续，无有间断。身语意业，无有疲厌。<br />
　　复次善男子，言称赞如来者，所有尽法界虚空界，十方三世一切刹土，所有极微一一尘中，皆有一切世间极微尘数佛。一一佛所，皆有菩萨海会围绕。我当悉以甚深胜解，现前知见，各以出过辩才天女微妙舌根，一一舌根，出无尽音声海，一一音声，出一切言辞海，称扬赞叹一切如来诸功德海。穷未来际，相续不断。尽于法界，无不周遍。如是虚空界尽，众生界尽，众生业尽，众生烦恼尽，我赞乃尽。而虚空界乃至烦恼无有尽故，我此赞叹无有穷尽。念念相续，无有间断。身语意业，无有疲厌。<br />
　　复次善男子，言广修供养者，所有尽法界虚空界，十方三世一切佛刹极微尘中，一一各有一切世界极微尘数佛。一一佛所，种种菩萨海会围绕。我以普贤行愿力故，起深信解，现前知见，悉以上妙诸供养具而为供养。所谓华云、鬘云、天音乐云、天伞盖云、天衣服云、天种种香、涂香、烧香、末香，如是等云，一一量如须弥山王。燃种种灯，酥灯、油灯、诸香油灯，一一灯炷如须弥山，一一灯油如大海水。以如是等诸供养具，常为供养。善男子，诸供养中，法供养最。所谓如说修行供养、利益众生供养、摄受众生供养、代众生苦供养、勤修善根供养、不舍菩萨业供养、不离菩提心供养。善男子，如前供养无量功德，比法供养一念功德，百分不及一，千分不及一，百千俱胝那由他分、迦罗分、算分、数分、喻分、优波尼沙陀分，亦不及一。何以故？以诸如来尊重法故，以如说行，出生诸佛故。若诸菩萨行法供养，则得成就供养如来。如是修行，是真供养故。此广大最胜供养，虚空界尽，众生界尽，众生业尽，众生烦恼尽，我供乃尽。而虚空界乃至烦恼不可尽故，我此供养亦无有尽。念念相续，无有间断。身语意业，无有疲厌。<br />
　　复次善男子，言忏悔业障者，菩萨自念，我于过去无始劫中，由贪瞋痴，发身口意，作诸恶业，无量无边。若此恶业有体相者，尽虚空界不能容受。我今悉以清净三业，遍于法界极微尘刹，一切诸佛菩萨众前，诚心忏悔，后不复造，恒住净戒一切功德。如是虚空界尽，众生界尽，众生业尽，众生烦恼尽，我忏乃尽。而虚空界乃至众生烦恼不可尽故，我此忏悔无有穷尽。念念相续，无有间断。身语意业，无有疲厌。<br />
　　复次善男子，言随喜功德者，所有尽法界虚空界，十方三世一切佛刹极微尘数诸佛如来，从初发心，为一切智，勤修福聚，不惜身命，经不可说不可说佛刹极微尘数劫。一一劫中，舍不可说不可说佛刹极微尘数头目手足。如是一切难行苦行，圆满种种波罗蜜门，证入种种菩萨智地，成就诸佛无上菩提，及般涅槃，分布舍利。所有善根，我皆随喜。及彼十方一切世界，六趣四生一切种类，所有功德，乃至一尘，我皆随喜。十方三世一切声闻及辟支佛、有学、无学，所有功德，我皆随喜。一切菩萨所修无量难行苦行，志求无上正等菩提，广大功德，我皆随喜。如是虚空界尽，众生界尽，众生业尽，众生烦恼尽，我此随喜无有穷尽。念念相续，无有间断。身语意业，无有疲厌。<br />
　　复次善男子，言请转法轮者，所有尽法界虚空界，十方三世一切佛刹极微尘中，一一各有不可说不可说佛刹极微尘数广大佛刹。一一刹中，念念有不可说不可说佛刹极微尘数一切诸佛成等正觉，一切菩萨海会围绕。而我悉以身口意业种种方便，殷勤劝请转妙法轮。如是虚空界尽，众生界尽，众生业尽，众生烦恼尽，我常劝请一切诸佛转正法轮，无有穷尽。念念相续，无有间断。身语意业，无有疲厌。<br />
　　复次善男子，言请佛住世者，所有尽法界虚空界，十方三世一切佛刹极微尘数诸佛如来，将欲示现般涅槃者，及诸菩萨、声闻、缘觉、有学、无学，乃至一切诸善知识，我悉劝请莫入涅槃，经于一切佛刹极微尘数劫，为欲利乐一切众生。如是虚空界尽，众生界尽，众生业尽，众生烦恼尽，我此劝请无有穷尽。念念相续，无有间断。身语意业，无有疲厌。<br />
　　复次善男子，言常随佛学者，如此娑婆世界毗卢遮那如来，从初发心，精进不退，以不可说不可说身命而为布施。剥皮为纸，析骨为笔，刺血为墨，书写经典，积如须弥。为重法故，不惜身命，何况王位、城邑聚落、宫殿园林，一切所有，及余种种难行苦行。乃至树下成大菩提，示种种神通，起种种变化，现种种佛身，处种种众会。或处一切诸大菩萨众会道场，或处声闻及辟支佛众会道场，或处转轮圣王、小王眷属众会道场，或处刹利及婆罗门、长者、居士众会道场，乃至或处天龙八部、人、非人等众会道场。处于如是种种众会，以圆满音，如大雷震，随其乐欲，成熟众生，乃至示现入于涅槃。如是一切，我皆随学。如今世尊毗卢遮那，如是尽法界虚空界，十方三世一切佛刹所有尘中一切如来，皆亦如是。于念念中，我皆随学。如是虚空界尽，众生界尽，众生业尽，众生烦恼尽，我此随学无有穷尽。念念相续，无有间断。身语意业，无有疲厌。<br />
　　复次善男子，言恒顺众生者，谓尽法界虚空界，十方刹海所有众生，种种差别。所谓卵生、胎生、湿生、化生，或有依于地水火风而生住者，或有依空及诸卉木而生住者。种种生类、种种色身、种种形状、种种相貌、种种寿量、种种族类、种种名号、种种心性、种种知见、种种欲乐、种种意行、种种威仪、种种衣服、种种饮食，处于种种村营聚落、城邑宫殿。乃至一切天龙八部、人非人等。无足、二足、四足、多足，有色、无色、有想、无想、非有想非无想，如是等类。我皆于彼随顺而转，种种承事，种种供养，如敬父母，如奉师长，及阿罗汉，乃至如来，等无有异。于诸病苦，为作良医。于失道者，示其正路。于闇夜中，为作光明。于贫穷者，令得伏藏。菩萨如是平等饶益一切众生。何以故？菩萨若能随顺众生，则为随顺供养诸佛。若于众生尊重承事，则为尊重承事如来。若令众生生欢喜者，则令一切如来欢喜。何以故？诸佛如来，以大悲心而为体故。因于众生而起大悲，因于大悲生菩提心，因菩提心成等正觉。譬如旷野沙碛之中，有大树王，若根得水，枝叶华果，悉皆繁茂。生死旷野，菩提树王，亦复如是。一切众生而为树根，诸佛菩萨而为华果。以大悲水饶益众生，则能成就诸佛菩萨智慧华果。何以故？若诸菩萨以大悲水饶益众生，则能成就阿耨多罗三藐三菩提故。是故菩提属于众生，若无众生，一切菩萨终不能成无上正觉。善男子，汝于此义，应如是解。以于众生心平等故，则能成就圆满大悲。以大悲心随众生故，则能成就供养如来。菩萨如是随顺众生，虚空界尽，众生界尽，众生业尽，众生烦恼尽，我此随顺无有穷尽。念念相续，无有间断。身语意业，无有疲厌。<br />
　　复次善男子，言普皆回向者，从初礼拜，乃至随顺，所有功德，皆悉回向尽法界虚空界一切众生。愿令众生常得安乐，无诸病苦。欲行恶法，皆悉不成。所修善业，皆速成就。关闭一切诸恶趣门，开示人天涅槃正路。若诸众生，因其积集诸恶业故，所感一切极重苦果，我皆代受。令彼众生，悉得解脱，究竟成就无上菩提。菩萨如是所修回向，虚空界尽，众生界尽，众生业尽，众生烦恼尽，我此回向无有穷尽。念念相续，无有间断。身语意业，无有疲厌。<br />
　　善男子，是为菩萨摩诃萨十种大愿，具足圆满。若诸菩萨，于此大愿，随顺趣入，则能成熟一切众生，则能随顺阿耨多罗三藐三菩提，则能成满普贤菩萨诸行愿海。是故善男子，汝于此义，应如是知。若有善男子、善女人，以满十方无量无边不可说不可说佛刹极微尘数一切世界上妙七宝，及诸人天最胜安乐，布施尔所一切世界所有众生，供养尔所一切世界诸佛菩萨，经尔所佛刹极微尘数劫，相续不断，所得功德。若复有人，闻此愿王，一经于耳，所有功德，比前功德，百分不及一，千分不及一，乃至优波尼沙陀分亦不及一。或复有人，以深信心，于此大愿受持读诵，乃至书写一四句偈，速能除灭五无间业。所有世间身心等病，种种苦恼，乃至佛刹极微尘数一切恶业，皆得消除。一切魔军、夜叉、罗刹，若鸠槃茶、若毗舍阇、若部多等，饮血啗肉，诸恶鬼神，皆悉远离。或时发心亲近守护。是故若人诵此愿者，行于世间，无有障碍。如空中月，出于云翳。诸佛菩萨之所称赞，一切人天皆应礼敬，一切众生悉应供养。此善男子，善得人身，圆满普贤所有功德。不久当如普贤菩萨，速得成就微妙色身，具三十二大丈夫相。若生人天，所在之处，常居胜族。悉能破坏一切恶趣，悉能远离一切恶友，悉能制伏一切外道，悉能解脱一切烦恼。如狮子王，摧伏群兽。堪受一切众生供养。<br />
　　又复是人临命终时，最后刹那，一切诸根悉皆散坏，一切亲属悉皆舍离，一切威势悉皆退失。辅相大臣、宫城内外、象马车乘、珍宝伏藏，如是一切无复相随。唯此愿王，不相舍离，于一切时，引导其前。一刹那中，即得往生极乐世界。到已即见阿弥陀佛、文殊师利菩萨、普贤菩萨、观自在菩萨、弥勒菩萨等。此诸菩萨，色相端严，功德具足，所共围绕。其人自见生莲华中，蒙佛授记。得授记已，经于无数百千万亿那由他劫，普于十方不可说不可说世界，以智慧力，随众生心而为利益。不久当坐菩提道场，降服魔军，成等正觉，转妙法轮。能令佛刹极微尘数世界众生，发菩提心。随其根性，教化成熟，乃至尽于未来劫海，广能利益一切众生。<br />
　　善男子，彼诸众生，若闻若信此大愿王，受持读诵，广为人说。所有功德，除佛世尊，余无知者。是故汝等闻此愿王，莫生疑念，应当谛受。受已能读，读已能诵，诵已能持，乃至书写，广为人说。是诸人等，于一念中，所有行愿，皆得成就。所获福聚，无量无边。能于烦恼大苦海中，拔济众生，令其出离，皆得往生阿弥陀佛极乐世界。<br />
　　尔时普贤菩萨摩诃萨，欲重宣此义，普观十方而说偈言：<br />
所有十方世界中，三世一切人狮子，我以清净身语意，一切遍礼尽无余。<br />
普贤行愿威神力，普现一切如来前，一身复现刹尘身，一一遍礼刹尘佛。<br />
于一尘中尘数佛，各处菩萨众会中，无尽法界尘亦然，深信诸佛皆充满。<br />
各以一切音声海，普出无尽妙言辞，尽于未来一切劫，赞佛甚深功德海。<br />
以诸最胜妙华鬘，伎乐涂香及伞盖，如是最胜庄严具，我以供养诸如来。<br />
最胜衣服最胜香，末香烧香与灯烛，一一皆如妙高聚，我悉供养诸如来。<br />
我以广大胜解心，深信一切三世佛，悉以普贤行愿力，普遍供养诸如来。<br />
我昔所造诸恶业，皆由无始贪瞋痴，从身语意之所生，一切我今皆忏悔。<br />
十方一切诸众生，二乘有学及无学，一切如来与菩萨，所有功德皆随喜。<br />
十方所有世间灯，最初成就菩提者，我今一切皆劝请，转于无上妙法轮。<br />
诸佛若欲示涅槃，我悉至诚而劝请，唯愿久住刹尘劫，利乐一切诸众生。<br />
所有礼赞供养福，请佛住世转法轮，随喜忏悔诸善根，回向众生及佛道。<br />
我随一切如来学，修习普贤圆满行，供养过去诸如来，及与现在十方佛。<br />
未来一切天人师，一切意乐皆圆满，我愿普随三世学，速得成就大菩提。<br />
所有十方一切刹，广大清净妙庄严，众会围绕诸如来，悉在菩提树王下。<br />
十方所有诸众生，愿离忧患常安乐，获得甚深正法利，灭除烦恼尽无余。<br />
我为菩提修行时，一切趣中成宿命，常得出家修净戒，无垢无破无穿漏。<br />
天龙夜叉鸠槃茶，乃至人与非人等，所有一切众生语，悉以诸音而说法。<br />
勤修清净波罗蜜，恒不忘失菩提心，灭除障垢无有余，一切妙行皆成就。<br />
于诸惑业及魔境，世间道中得解脱，犹如莲华不著水，亦如日月不住空。<br />
悉除一切恶道苦，等与一切群生乐，如是经于刹尘劫，十方利益恒无尽。<br />
我常随顺诸众生，尽于未来一切劫，恒修普贤广大行，圆满无上大菩提。<br />
所有与我同行者，于一切处同集会，身口意业皆同等，一切行愿同修学。<br />
所有益我善知识，为我显示普贤行，常愿与我同集会，于我常生欢喜心。<br />
愿常面见诸如来，及诸佛子众围绕，于彼皆兴广大供，尽未来劫无疲厌。<br />
愿持诸佛微妙法，光显一切菩提行，究竟清净普贤道，尽未来劫常修习。<br />
我于一切诸有中，所修福智恒无尽，定慧方便及解脱，获诸无尽功德藏。<br />
一尘中有尘数刹，一一刹有难思佛，一一佛处众会中，我见恒演菩提行。<br />
普尽十方诸刹海，一一毛端三世海，佛海及与国土海，我遍修行经劫海。<br />
一切如来语清净，一言具众音声海，随诸众生意乐音，一一流佛辩才海。<br />
三世一切诸如来，于彼无尽语言海，恒转理趣妙法轮，我深智力普能入。<br />
我能深入于未来，尽一切劫为一念，三世所有一切劫，为一念际我皆入。<br />
我于一念见三世，所有一切人狮子，亦常入佛境界中，如幻解脱及威力。<br />
于一毛端极微中，出现三世庄严刹，十方尘刹诸毛端，我皆深入而严净。<br />
所有未来照世灯，成道转法悟群有，究竟佛事示涅槃，我皆往诣而亲近。<br />
速疾周遍神通力，普门遍入大乘力，智行普修功德力，威神普覆大慈力，<br />
遍净庄严胜福力，无著无依智慧力，定慧方便威神力，普能积集菩提力，<br />
清净一切善业力，摧灭一切烦恼力，降伏一切诸魔力，圆满普贤诸行力。<br />
普能严净诸刹海，解脱一切众生海，善能分别诸法海，能甚深入智慧海，<br />
普能清净诸行海，圆满一切诸愿海，亲近供养诸佛海，修行无倦经劫海。<br />
三世一切诸如来，最胜菩提诸行愿，我皆供养圆满修，以普贤行悟菩提。<br />
一切如来有长子，彼名号曰普贤尊，我今回向诸善根，愿诸智行悉同彼。<br />
愿身口意恒清净，诸行刹土亦复然，如是智慧号普贤，愿我与彼皆同等。<br />
我为遍净普贤行，文殊师利诸大愿，满彼事业尽无余，未来际劫恒无倦。<br />
我所修行无有量，获得无量诸功德，安住无量诸行中，了达一切神通力。<br />
文殊师利勇猛智，普贤慧行亦复然，我今回向诸善根，随彼一切常修学。<br />
三世诸佛所称叹，如是最胜诸大愿，我今回向诸善根，为得普贤殊胜行。<br />
愿我临欲命终时，尽除一切诸障碍，面见彼佛阿弥陀，即得往生安乐刹。<br />
我既往生彼国已，现前成就此大愿，一切圆满尽无余，利乐一切众生界。<br />
彼佛众会咸清净，我时于胜莲华生，亲睹如来无量光，现前授我菩提记。<br />
蒙彼如来授记已，化身无数百俱胝，智力广大遍十方，普利一切众生界。<br />
乃至虚空世界尽，众生及业烦恼尽，如是一切无尽时，我愿究竟恒无尽。<br />
十方所有无边刹，庄严众宝供如来，最胜安乐施天人，经一切刹微尘劫。<br />
若人于此胜愿王，一经于耳能生信，求胜菩提心渴仰，获胜功德过于彼。<br />
即常远离恶知识，永离一切诸恶道，速见如来无量光，具此普贤最胜愿。<br />
此人善得胜寿命，此人善来人中生，此人不久当成就，如彼普贤菩萨行。<br />
往昔由无智慧力，所造极恶五无间，诵此普贤大愿王，一念速疾皆消灭。<br />
族姓种类及容色，相好智慧咸圆满，诸魔外道不能摧，堪为三界所应供。<br />
速诣菩提大树王，坐已降服诸魔众，成等正觉转法轮，普利一切诸含识。<br />
若人于此普贤愿，读诵受持及演说，果报唯佛能证知，决定获胜菩提道。<br />
若人诵此普贤愿，我说少分之善根，一念一切悉皆圆，成就众生清净愿。<br />
我此普贤殊胜行，无边胜福皆回向，普愿沉溺诸众生，速往无量光佛刹。<br />
　　尔时普贤菩萨摩诃萨，于如来前，说此普贤广大愿王清净偈已。善财童子，踊跃无量。一切菩萨，皆大欢喜。如来赞言：善哉善哉！<br />
　　尔时世尊，与诸圣者菩萨摩诃萨，演说如是不可思议解脱境界胜法门时，文殊师利菩萨而为上首，诸大菩萨，及所成熟六千比丘；弥勒菩萨而为上首，贤劫一切诸大菩萨；无垢普贤菩萨而为上首，一生补处、住灌顶位诸大菩萨；及余十方种种世界，普来集会，一切刹海极微尘数诸菩萨摩诃萨众；大智舍利弗、摩诃目犍连等而为上首，诸大声闻；并诸人天一切世主，天、龙、夜叉、乾闼婆、阿修罗、迦楼罗、紧那罗、摩睺罗伽、人、非人等，一切大众，闻佛所说，皆大欢喜，信受奉行。<br />
&nbsp;<br />
&nbsp;<br />
&nbsp;<br />
&nbsp;<br />
&nbsp;<br />
&nbsp;<br />
&nbsp;<br />
&nbsp;<br />
&nbsp;<br />
&nbsp;<br />
&nbsp;<br />
&nbsp;<br />
&nbsp;<br />
&nbsp;<br />
&nbsp;<br />
&nbsp;<br />
<strong>往</strong>&nbsp; <strong>生</strong>&nbsp; <strong>论</strong><br />
&nbsp;<br />
无量寿经优婆提舍愿生偈<br />
&nbsp;<br />
世尊我一心，归命尽十方，无碍光如来，愿生安乐国。<br />
我依修多罗，真实功德相，说愿偈总持，与佛教相应。<br />
观彼世界相，胜过三界道，究竟如虚空，广大无边际。<br />
正道大慈悲，出世善根生，净光明满足，如镜日月轮。<br />
备诸珍宝性，具足妙庄严，无垢光焰炽，明净曜世间。<br />
宝性功德草，柔软左右旋，触者生胜乐，过迦旃邻陀。<br />
宝华千万种，弥覆池流泉，微风动华叶，交错光乱转。<br />
宫殿诸楼阁，观十方无碍，杂树异光色，宝栏遍围绕。<br />
无量宝交络，罗网遍虚空，种种铃发响，宣吐妙法音。<br />
雨华衣庄严，无量香普熏，佛慧明净日，除世痴暗冥。<br />
梵声悟深远，微妙闻十方，正觉阿弥陀，法王善住持。<br />
如来净华众，正觉华化生。爱乐佛法味，禅三昧为食。<br />
永离身心恼，受乐常无间。大乘善根界，等无讥嫌名。<br />
女人及根缺，二乘种不生。众生所愿乐，一切能满足。<br />
是故愿生彼，阿弥陀佛国。无量大宝王，微妙净华台。<br />
相好光一寻，色像超群生。如来微妙声，梵响闻十方。<br />
同地水火风，虚空无分别。天人不动众，清净智海生。<br />
如须弥山王，胜妙无过者。天人丈夫众，恭敬绕瞻仰。<br />
观佛本愿力，遇无空过者。能令速满足，功德大宝海。<br />
安乐国清净，常转无垢轮。化佛菩萨日，如须弥住持。<br />
无垢庄严光，一念及一时。普照诸佛会，利益诸群生。<br />
雨天乐华衣，妙香等供养。赞诸佛功德，无有分别心。<br />
何等世界无，佛法功德宝。我愿皆往生，示佛法如佛。<br />
我作论说偈，愿见弥陀佛。普共诸众生，往生安乐国。<br />
无量寿修多罗章句，我以偈颂总说竟。<br />
论曰。此愿偈明何义。示现观彼安乐世界，见阿弥陀佛，愿生彼国故。云何观，云何生信心。若善男子善女人，修五念门行成就，毕竟得生安乐国土，见彼阿弥陀佛。何等五念门。一者礼拜门。二者赞叹门。三者作愿门。四者观察门。五者回向门。云何礼拜。身业礼拜阿弥陀如来应正遍知。为生彼国意故。云何赞叹。口业赞叹。称彼如来名。如彼如来光明智相。如彼名义，欲如实修行相应故。云何作愿。心常作愿。一心专念，毕竟往生安乐国土。欲如实修行奢摩他故。云何观察。智慧观察。正念观彼，欲如实修行毗婆舍那故。彼观察有三种。何等三种。一者观察彼佛国土庄严功德。二者观察阿弥陀佛庄严功德。三者观察彼诸菩萨庄严功德。云何回向。不舍一切苦恼众生，心常作愿回向为首，得成就大悲心故。<br />
云何观察彼佛国土庄严功德。彼佛国土庄严功德者。成就不可思念力故。如彼摩尼如意宝性，相似相对法故。观察彼佛国土庄严功德成就者，有十七种应知。何等十七。一者庄严清净功德成就。二者庄严量功德成就。三者庄严性功德成就。四者庄严形相功德成就。五者庄严种种事功德成就。六者庄严妙色功德成就。七者庄严触功德成就。八者庄严三种功德成就。九者庄严雨功德成就。十者庄严光明功德成就。十一者庄严妙声功德成就。十二者庄严主功德成就。十三者庄严眷属功德成就。十四者庄严受用功德成就。十五者庄严无诸难功德成就。十六者庄严大义门功德成就。十七者庄严一切所求满足功德成就。庄严清净功德成就者。偈言，观彼世界相，胜过三界道故。庄严量功德成就者。偈言，究竟如虚空，广大无边际故。庄严性功德成就者。偈言，正道大慈悲，出世善根生故。庄严形相功德成就者。偈言，净光明满足，如镜日月轮故。庄严种种事功德成就者。偈言，备诸珍宝性，具足妙庄严故。庄严妙色功德成就者。偈言，无垢光焰炽，明净曜世间故。庄严触功德成就者。偈言，宝性功德草，柔软左右旋，触者生胜乐，过迦旃邻陀故。庄严三种功德成就者。有三种事，应知。何等三种。一者水。二者地。三者虚空。庄严水功德成就者。偈言，宝华千万种，弥覆池流泉，微风动华叶，交错光乱转故。庄严地功德成就者。偈言，宫殿诸楼阁，观十方无限，杂树异光色，宝栏遍围绕故。庄严虚空功德成就者。偈言，无量宝交络，罗网遍虚空，种种铃发响，宣吐妙法音故。庄严雨功德成就者。偈言，雨华衣庄严，无量香普熏故。庄严光明功德成就者。偈言，佛慧明净日，除世痴暗冥故。庄严妙声功德成就者。偈言，梵声悟深远，微妙闻十方故。庄严主功德成就者。偈言，正觉阿弥陀，法王善住持故，庄严眷属功德成就者。偈言，如来净华众，正觉华化生故。庄严受用功德成就者。偈言，爱乐佛法味，禅三昧为食故。庄严无诸难功德成就者。偈言，永离身心恼，受乐常无间故。庄严大义门功德成就者，偈言，大乘善根界，等无讥嫌名，女人及根缺，二乘种不生故。净土果报，离二种讥嫌过，应知。一者体。二者名。体有三种。一者二乘人。二者女人。三者诸根不具人。无此三过故，名离体讥嫌。名亦三种。非但无三体，乃至不闻二乘女人诸根不具三种名故，名离名讥嫌。等者，平等一相故。庄严一切所求满足功德成就者。偈言，众生所愿乐，一切能满足故。略说彼阿弥陀佛国土十七种庄严功德成就。示现如来自身利益大功德力成就，利益他功德成就故。彼无量寿佛国土庄严，第一义谛妙境界相，十六句及一句，次第说，应知。<br />
云何观佛庄严功德成就。观佛庄严功德成就者。有八种相，应知。何等八种。一者庄严座功德成就。二者庄严身业功德成就。三者庄严口业功德成就。四者庄严心业功德成就。五者庄严大众功德成就。六者庄严上首功德成就。七者庄严主功德成就。八者庄严不虚作住持功德成就。何者庄严座功德成就。偈言，无量大宝王，微妙净华台故。何者庄严身业功德成就。偈言，相好光一寻，色像超群生故。何者庄严口业功德成就。偈言，如来微妙声，梵响闻十方故。何者庄严心业功德成就。偈言，同地水火风，虚空无分别故。无分别者，无分别心故。何者庄严大众功德成就。偈言，天人不动众，清净智海生故。何者庄严上首功德成就。偈言，如须弥山王，胜妙无过者故。何者庄严主功德成就。偈言，天人丈夫众，恭敬绕瞻仰故。何者庄严不虚作住持功德成就。偈言，观佛本愿力，遇无空过者，能令速满足，功德大宝海故。即见彼佛，未证净心菩萨，毕竟得证平等法身。与净心菩萨，与上地诸菩萨，毕竟同得寂灭平等故。略说八句示现如来自利利他功德庄严次第成就，应知。<br />
云何观察菩萨庄严功德成就。观察菩萨庄严功德成就者，观彼菩萨有四种正修行功德成就，应知。何者为四。一者于一佛土身不动摇，而遍十方种种应化，如实修行，常作佛事。偈言，安乐国清净，常转无垢轮，化佛菩萨日，如须弥住持故。开诸众生淤泥华故。二者彼应化身，一切时不前不后，一心一念，放大光明。悉能遍至十方世界，教化众生，种种方便，修行所作，灭除一切众生苦故。偈言，无垢庄严光，一念及一时，普照诸佛会，利益诸群生故。三者彼于一切世界，无馀照诸佛会大众，无馀广大无量供养恭敬赞叹诸佛如来功德。偈言，雨天乐华衣，妙香等供养，赞诸佛功德，无有分别心故。四者彼于十方一切世界无三宝处，住持庄严佛法僧宝功德大海，遍示令解如实修行。偈言，何等世界无，佛法功德宝，我愿皆往生，示佛法如佛故。<br />
又向说观察庄严佛土功德成就。庄严佛功德成就。庄严菩萨功德成就。此三种成就愿心庄严，应知。略说入一法句故。一法句者，谓清净句。清净句者，谓真实智慧无为法身故。此清净有二种，应知。何等二种。一者器世界清净。二者众生世界清净。器世界清净者，如向说十七种庄严佛土功德成就。是名器世间清净。众生世间清净者，如向说八种庄严佛功德成就，四种庄严菩萨功德成就，是称众生世间清净。如是一法句，摄二种清净义，应知。<br />
如是菩萨，奢摩他，毗婆舍那，广略修行，成就柔软心。如实知广略诸法。如是成就巧方便回向。何者菩萨巧方便回向。菩萨巧方便回向者，谓说礼拜等五种修行，所集一切功德善根，不求自身住持之乐。欲拔一切众生苦故。作愿摄取一切众生，共同生彼安乐佛国。是名菩萨巧方便回向成就。菩萨如是善知回向成就，即能远离三种菩提门相违法。何等三种。一者依智慧门，不求自乐，远离我心贪著自身故。二者依慈悲门，拔一切众生苦，远离无安众生心故。三者依方便门，怜悯一切众生心。远离供养恭敬自身心故。是名远离三种菩提门相违法。菩萨远离如是三种菩提门相违法。得三种随顺菩提门法满足故。何等三种。一者无染清净心，以不为自身求诸乐故。二者安清净心，以拔一切众生苦故。三者乐清净心，以令一切众生得大菩提故，以摄取众生生彼国土故。是名三种随顺菩提门法满足，应知。向说智慧慈悲方便三种门，摄取般若，般若摄取方便，应知。向说远离我心不贪著自身，远离无安众生心，远离供养恭敬自身心。此三种法，远离障菩提心，应知。向说无染清净心，安清净心，乐清净心。此三种心，略一处成就妙乐胜真心，应知。如是菩萨智慧心，方便心，无障心，胜真心，能生清净佛国土，应知。是名菩萨摩诃萨随顺五种法门，所作随意自在成就。如向说身业，口业，意业，智业，方便智业，随顺法门故。<br />
复有五种门，渐次成就五种功德，应知。何者五门。一者近门。二者大会众门。三者宅门。四者屋门。五者园林游戏地门。此五种门，初四种门，成就入功德。第五门，成就出功德。入第一门者，以礼拜阿弥陀佛，为生彼国故，得生安乐世界。是名入第一门。入第二门者，以赞叹阿弥陀佛，随顺名义称如来名，依如来光明智相修行故，得入大会众数。是名入第二门。入第三门者，以一心专念作愿生彼，修奢摩他寂静三昧行故，得入莲华藏世界。是名入第三门。入第四门者，以专念观察彼妙庄严，修毗婆舍那故。得到彼处，受用各种法味乐。是名入第四门。出第五门者，以大慈悲，观察一切苦恼众生，示应化身，回入生死园烦恼林中，游戏神通，至教化地，以本愿力回向故。是名出第五门。菩萨入四种门，自利行成就，应知。菩萨出第五门，回向利益他行成就，应知。菩萨如是修五门行，自利利他，速得成就阿耨多罗三藐三菩提故。<br />
				                
						</center></div><hr><script charset='utf-8' src='../js/hui.js'></script></body></html> 