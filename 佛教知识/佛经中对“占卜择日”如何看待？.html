<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,佛经中对“占卜择日”如何看待？' />
<link href='../css/3.css' rel='stylesheet' type='text/css'></head><body><hr><center><div class='zw'>佛经中对“占卜择日”如何看待？</div></center><br><center><div>作者：佚名　来源：佛学在线</div></center><br><div class='zw'><center>
        <div class="zw">
			
							<font size="3">&nbsp;</font>
<h4><font style="font-size: 12pt">《渐备一切智德经》节录 西晋月支三藏竺法护译</font></h4>
<p style="line-height: 1.5"><font style="font-size: 12pt">又弃邪见。奉于正见。不堕外学。<span class="TuChu" style="font-size: 12pt">舍于贪事虚伪之术。吉良之日。不择时节。</span>不思国位。若睹帝主。不以为贵。不怀谀谄。表里相应心性仁和。奉佛法众不失三宝。愍哀三界皆欲度脱。</font></p>
<h4><font style="font-size: 12pt">《佛说阿难分别经》节录 乞伏秦沙门释法坚译</font></h4>
<p style="line-height: 1.5"><font style="font-size: 12pt"><span class="TuChu" style="font-size: 12pt">为佛弟子。不得卜问请祟符咒厌怪祠祀解奏，亦不得择良时良日。</span>受佛五戒者，福德人也。有所施作。当启三尊。道护为强。设使诸天。天龙鬼神。无不敬伏。<span class="TuChu" style="font-size: 12pt">戒贵则尊。无往不吉。岂有忌讳不善者耶？</span></font></p>
<h4><font style="font-size: 12pt">《大般涅槃经》卷第十一节录 宋代沙门慧严等依泥洹经加之圣行品第十九之一</font></h4>
<p style="line-height: 1.5"><font style="font-size: 12pt">不以爪镜芝草杨枝钵盂髑髅而作卜筮。亦不仰观虚空星宿。</font></p>
<h4><font style="font-size: 12pt">《大般涅槃经卷》第十八节录 宋代沙门慧严等依泥洹经加之梵行品之第五</font></h4>
<p style="line-height: 1.5"><font style="font-size: 12pt">王语耆婆。若使如来审如是者。明当选择良日吉星然后乃往。耆婆白王。大王。<span class="TuChu" style="font-size: 12pt">如来法中，无有选择良日吉星。大王。如重病人犹不看日时节吉凶唯求良医。王今病重求佛良医。不应选择良时好日。</span>大王。如栴檀火及芛兰火二俱烧相无有异也。吉日凶日亦复如是。若到佛所俱得灭罪。唯愿大王。今日速往！</font></p>
<h4><font style="font-size: 12pt">《大般涅槃经》节录</font></h4>
<p style="line-height: 1.5"><font style="font-size: 12pt">实非沙门现沙门像。邪见炽盛诽谤正法。如是等人破坏如来所制戒律正行威仪。说解脱果离不净法。及坏甚深秘密之教。各自随意反说经律。而作是言。如来皆听我等食肉。自生此论。言是佛说互共诤讼。各自称是沙门释子。善男子。<span class="TuChu" style="font-size: 12pt">尔时复有诸沙门等。</span>贮聚生谷受取鱼肉。手自作食。执持油瓶宝盖革屣。<span class="TuChu" style="font-size: 12pt">亲近国王大臣长者。占相星宿勤修医道畜养奴婢。</span>金银琉璃车磲马瑙颇梨真珠珊瑚虎珀璧玉珂贝。种种果蓏学诸伎艺。画师泥作造书教学。种植根栽蛊道咒幻。和合诸药作倡伎乐。香花治身樗蒱围棋学诸工巧。<span class="TuChu" style="font-size: 12pt">若有比丘能离如是诸恶事者。当说是人真我弟子。</span></font></p>
<h4><font style="font-size: 12pt">《佛说般舟三昧经》节录 后汉月支三藏支娄迦谶译</font></h4>
<p style="line-height: 1.5"><font style="font-size: 12pt">优婆夷闻是三昧欲学者。当云何行。佛言。优婆夷欲学者。当持五戒自归于三。何等为三。自归命佛。归命法。归命比丘僧。不得事余道。不得拜于天。<span class="TuChu" style="font-size: 12pt">不得祠鬼神。不得视吉良日。不得调戏。</span>不得慢恣有色想。不得有贪欲之心。常当念布施。欢乐欲闻经。念力学问敬重善师。心常拳拳不得有懈。若有比丘比丘尼过者。以坐席宾食之。</font></p>
<h4><font style="font-size: 12pt">《大乘理趣六波罗蜜多经》卷第四节录 罽宾国三藏般若奉　诏译 布施波罗蜜多品第五</font></h4>
<p style="line-height: 1.5"><font style="font-size: 12pt">若为布施，互相嫉妒，令家眷属，斗诤不和。不名布施。若为布施，讥毁乞人，汝今丁壮，诸根具足，何不自作营理生业，而求乞耶？！如是施者，不名布施。或施已追悔，而作是言：&lsquo;我为愚痴，枉费财物。如是施者，不名为施。&rsquo;或希他赞叹，或怖恶名。如是施者，不名布施。或为恶愿，而行布施。不名布施。<span class="TuChu" style="font-size: 12pt">或择日而施，谓白月：一日、八日、十四日、十五日；黑月：三日、八日、九日、十三日、十四日、十五日。如是日施，余日不施，不名为施。或择时施。晨朝布施，午时不施。日暮余时，亦复如是。如此施者，不名布施。</span>或择人施。施与贫者，不施富者。或贫富俱施，不施病者。或与病者不施余类。或施此人不施彼人。如是施者不名布施。或选知识。颜貌端正而与好物。余施恶物不名为施。或见乞者俳优鼓乐善戏谈笑。而施与之余者不施。如是施者不名布施。</font></p>
<h4><font style="font-size: 12pt">《佛说梵网六十二见经》节录</font></h4>
<p style="line-height: 1.5"><font style="font-size: 12pt">有异道人。受人信施食。以畜生业自给活。持薪然火。咒栗皮毒蒲萄子作烟。咒鼠伤杀人。学咒知人生死时。佛皆离是事。有异道人。受人信施食。以畜生业自给活。一人言当大雨。一人言当小雨。一人言米谷当丰熟。一人言不熟。一人言米谷当贵。一人言当贱。一人言当大病疫。一人言不。一人言当有贼来破坏此国。一人言当有大死亡。一人言当有崩王。当有立王。一人言地当大动。一人言不。<span class="TuChu" style="font-size: 12pt">一人言月当蚀。一人言月不蚀。一人言日当蚀。一人言日不蚀。</span>一人言日从东西行。一人言从西东行。一人言月星宿。从东西行。一人言从西东行。用是故有吉西。一人言用是故日月星宿。从东西行。<span class="TuChu" style="font-size: 12pt">一人言用是故日月星出。一人言用是故日月星入。</span>一人言云当覆日。一人言当出于云。一人言天当清无云。<span class="TuChu" style="font-size: 12pt">佛皆离是事。</span></font></p>
<h4><font style="font-size: 12pt">《大方等大集经》节录</font></h4>
<p style="line-height: 1.5"><font style="font-size: 12pt">佛言。<span class="TuChu" style="font-size: 12pt">众生闇行。着于颠倒烦恼系缚。随逐如是星宿书籍。仙人星宿虽好。亦复生于牛马狗猪。亦有同属一星生者。而有贫贱富贵参差。</span>是故我知是不定法。仙人汝虽得禅。我是一切大智之人。何故不问解脱因缘乃问是事。光味又言。汝今现身如世无异。而尊其事与仙无别。我今真实不知汝是天耶仙耶。龙耶鬼耶。声如梵音色如古仙。我从昔来未曾见闻如是色相如是事业。是故今问。汝为是谁系属于谁。姓氏何等。宣说何事。唯愿广说我当听受。尔时世尊即说偈言</font></p>
<p style="line-height: 1.5"><font style="font-size: 12pt">　 若有学习著相书　　是人不能知此彼<br />
　 若有烦恼所缚者　　不得解脱常受苦<br />
　 我今具足六神通　　是故名大婆罗门<br />
　 六波罗蜜是我性　　以六和敬调诸根<br />
　 我以受持三种戒　　行空无相三脱门<br />
　 我往初发菩提心　　尔时得名大出家<br />
　 我都不觉一法相　　是故不说星宿书<br />
　 法无众生无寿命　　是故演说无我净<br />
　 已度三受三行岸　　断诸根故无有相<br />
　 我已真实知诸法　　是故获得大寂静<br />
　 若无挂碍如虚空　　虽行菩提不学法<br />
　 修集禁戒大忍辱　　即得无想大智慧<br />
　 若不觉业求果报　　如法不转得菩提<br />
　 心不贪著一切阴　　亦复不观于此彼<br />
　 又不觉知菩提道　　是能速得菩提道<br />
　 无有相貌无想念　　于一切法无觉观<br />
　 亦不贪著于诸法　　即能获得一切觉<br />
　 若有修集净梵行　　是人得名婆罗门<br />
&nbsp;　观察诸法如虚空　　是人即得名大觉　</font></p>
<h4><font style="font-size: 12pt">《佛垂涅槃略说教诫经》节录 姚秦三藏法师鸠摩罗什译</font></h4>
<p style="line-height: 1.5"><font style="font-size: 12pt">释迦牟尼佛，初转法轮，度阿若憍陈如。最后说法，度须跋陀罗。所应度者，皆已度讫。于娑罗双树间，将入涅槃。是时中夜，寂然无声。为诸弟子，略说法要：　</font></p>
<p style="line-height: 1.5"><font style="font-size: 12pt">&ldquo;汝等比丘，于我灭后，当尊重珍敬波罗提木叉。如暗遇明，贫人得宝。当知此则是汝等大师，若我住世，无异此也。持净戒者，不得贩卖贸易，安置田宅，畜养人民、奴婢、畜生。一切种植及诸财宝，皆当远离，如避火坑。<span class="TuChu" style="font-size: 12pt">不得</span>斩伐草木，垦土掘地。合和汤药，<span class="TuChu" style="font-size: 12pt">占相吉凶，仰观星宿，推步盈虚，历数算计，皆所不应。</span>节身时食，清净自活。<span class="TuChu" style="font-size: 12pt">不得</span>参预世事，通致使命。<span class="TuChu" style="font-size: 12pt">咒术仙药，结好贵人</span>，亲厚媟慢，皆不应作。当自端心，正念求度。不得包藏瑕疵，显异惑众。于四供养，知量知足。趣得供事，不应畜积。此则略说持戒之相。戒是正顺解脱之本，故名波罗提木叉。因依此戒，得生诸禅定，及灭苦智慧。是故比丘，当持净戒，勿令毁缺。<span class="TuChu" style="font-size: 12pt">若人能持净戒，是则能有善法。若无净戒，诸善功德皆不得生。</span>是以当知，戒为第一安隐功德住处。</font></p>
<h4><font style="font-size: 12pt">《优婆塞戒经》卷第五节录</font></h4>
<p style="line-height: 1.5"><font style="font-size: 12pt">云何说言时节星宿，自在作耶？若以时节星宿因缘，受苦乐者，天下多有同时同宿！云何复有一人受苦一人受乐。一人是男一人是女。天阿修罗有同时生同宿生者。或有天胜阿修罗负。阿修罗胜诸天不如。复有诸王同时同宿俱共治政。一人失国一则保土。诸外道等亦复说言：&lsquo;若有恶年恶宿现时。当教众生令修善法以攘却之。&rsquo;若是年宿，何得修善而得除灭。<span class="TuChu" style="font-size: 12pt">以是因缘，智者云何受于外道邪错之说？善男子。一切众生随于业行。若修正见受于安乐。修邪见者受大苦恼。</span>因修善业得大自在。得自在已众生亲近。复为宣说善业因缘。善业因缘故得自在。<span class="TuChu" style="font-size: 12pt">一切众生皆由修善业因缘故。得受安乐。非年宿也。</span></font></p>
<h4><font style="font-size: 12pt">《大般若波罗蜜多经》卷第三百二十七节录 三藏法师玄奘奉诏译</font></h4>
<p style="line-height: 1.5"><font style="font-size: 12pt">复次善现。若不退转位菩萨摩诃萨。恒为上士不为下士。时具寿善现白佛言。世尊。云何说此菩萨摩诃萨恒为上士不为下士。佛言。善现。是菩萨摩诃萨一切烦恼不复现前。刹那刹那功德增进。乃至无上正等菩提。于一切时心无散乱。故我说此菩萨摩诃萨恒为上士不为下士。善现。若成就如是诸行状相。当知是为不退转菩萨摩诃萨。复次善现。若不退转位菩萨摩诃萨。成就无上菩提作意。常不远离大菩提心。<span class="TuChu" style="font-size: 12pt">为净命故不行咒术医药占卜诸邪命事。不为名利咒诸鬼神令着男女问其凶吉。亦不咒禁男女大小傍生鬼等现希有事。亦不占相寿量长短财位男女诸善恶事。亦不悬记寒热丰俭吉凶好恶惑乱有情。亦不咒禁合和汤药左道疗疾结好贵人。尚不染心观视男女欢笑与语。况有余事。</span>何以故。善现。是菩萨摩诃萨知一切法自相皆空。自相空中不见有相。<span class="TuChu" style="font-size: 12pt">不见相故远离种种邪命咒术医药占相。唯求无上正等菩提。究竟利乐诸有情类。</span>善现。若成就如是诸行状相。当知是为不退转菩萨摩诃萨。复次善现。若不退转位菩萨摩诃萨。于诸世间文章伎艺。虽得善巧而不爱着。所以者何。善现。是菩萨摩诃萨达一切法皆毕竟空。毕竟空中世间所有文章伎艺皆不可得。<span class="TuChu" style="font-size: 12pt">又诸世间文章伎艺皆杂秽语邪命所摄。是故菩萨知而不为。</span>善现。是菩萨摩诃萨<span class="TuChu" style="font-size: 12pt">于诸世俗外道书论。虽亦善知而不乐着。</span>何以故。善现。是菩萨摩诃萨了一切法性相皆空。于此空中一切书论皆不可得。又诸世俗外道书论所说理事多有增减。于菩萨道非为随顺。皆是戏论杂秽语摄。是故菩萨知而不乐。善现。若成就如是诸行状相。当知是为不退转菩萨摩诃萨。</font></p>
<h1><font style="font-size: 12pt">遇外道邪论，可令其词理穷屈</font></h1>
<p style="line-height: 1.5"><font style="font-size: 12pt">《大方广佛华严经》节录：如是回向。以此善根。令一切众生悉得诸佛无尽法门。分别解说诸佛法门。<span class="TuChu" style="font-size: 12pt">摧灭一切外道邪论。令辞理穷屈。</span>&hellip;&hellip;<span class="TuChu" style="font-size: 12pt">应勤摧伏外道邪论。不令异见损众生故。</span></font></p>
<p style="line-height: 1.5"><font style="font-size: 12pt">《大方便佛报恩经》节录：是故菩萨所以勤求十二部经。菩萨何故勤求佛法。欲令众生生信心故。是故求于因论。为知诸过罪故。<span class="TuChu" style="font-size: 12pt">为破外道恶邪论故。</span></font></p>
<p style="line-height: 1.5"><font style="font-size: 12pt">《佛说弘道广显三昧经》节录：解行云何应菩萨 <span class="TuChu" style="font-size: 12pt">制持魔力与怒意 毁坏外道众邪类</span></font></p>
<p style="line-height: 1.5"><font style="font-size: 12pt">《楞枷经》节录：<span class="TuChu" style="font-size: 12pt">外道虚妄说 皆是世俗论 以邪见因果 无正见立论。</span></font></p>
<p style="line-height: 1.5"><font style="font-size: 12pt">《悲华经》节录：游戏禅定 如大梵王 光明端严 如天帝释&hellip;&hellip;充足一切 犹如时雨 <span class="TuChu" style="font-size: 12pt">破诸外道 如大论师</span></font></p>
<p style="line-height: 1.5"><font style="font-size: 12pt">《大宝积经》节录：导师无畏力，于波罗奈国，<span class="TuChu" style="font-size: 12pt">转清净法轮，摧破诸外道。<span style="display: none">&nbsp;</span></span></font></p>
				                
						</center></div><hr><script charset='utf-8' src='../js/hui.js'></script></body></html> 