<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,药师经四译十二大愿文对照表' />
<link href='../css/3.css' rel='stylesheet' type='text/css'></head><body><hr><center><div class='zw'>药师经四译十二大愿文对照表</div></center><br><center><div>作者：佚名　来源：佛学在线</div></center><br><div class='zw'><center>
        <div class="zw">
			
							<table border="0" cellpadding="0" cellspacing="1" style="width: 660px" width="660">
<tbody>
	<tr>
	<td colspan="2" style="height: 48px"><strong>药师经四译十二大愿文对照表</strong><br />
	<br />
	<strong>普光</strong></td>
	</tr>
	<tr>
	<td colspan="2">1.佛说灌顶拔除过罪生死得度经卷第十二 东晋 天竺三藏 帛尸梨蜜多罗 译</td>
	</tr>
	<tr>
	<td colspan="2">2.佛说药师如来本愿经 隋 天竺 三藏 达摩笈多译</td>
	</tr>
	<tr>
	<td colspan="2">3.药师琉璃光如来本愿功德经 大唐三藏法师玄奘奉诏译</td>
	</tr>
	<tr>
	<td colspan="2">4.药师琉璃光七佛本愿功德经 大唐三藏沙门义净于佛光内寺译</td>
	</tr>
	<tr>
	<td colspan="2" style="height: 30px">第一大愿</td>
	</tr>
	<tr>
	<td style="width: 10px">1</td>
	<td style="width: 580px">第一愿者。使我来世得作佛时。自身光明普照十方。三十二相八十种好而自庄严。令一切众生如我无异</td>
	</tr>
	<tr>
	<td>2</td>
	<td>第一大愿。愿我来世于佛菩提得正觉时。自身光明炽然照曜无量无数无边世界。三十二丈夫大相及八十小好以为庄严。我身既尔。令一切众生如我无异</td>
	</tr>
	<tr>
	<td>3</td>
	<td>第一大愿：愿我来世得阿耨多罗三藐三菩提时，自身光明，炽然照曜无量无数无边世界，以三十二大丈夫相、八十随好，庄严其身；令一切有情，如我无异。</td>
	</tr>
	<tr>
	<td>4</td>
	<td>第一大愿：愿我来世得菩提时。自身光明照无边界。三十二相八十随好庄严其身。令诸有情如我无异</td>
	</tr>
	<tr>
	<td colspan="2" style="height: 30px">第二大愿</td>
	</tr>
	<tr>
	<td style="width: 10px">1</td>
	<td>第二愿者。使我来世自身犹如琉璃。内外明彻净无瑕秽。妙色广大功德巍巍。安住十方如日照世。幽冥众生悉蒙开晓</td>
	</tr>
	<tr>
	<td>2</td>
	<td>第二大愿。愿我来世得菩提时。身如琉璃内外清净无复瑕垢。光明旷大威德炽然。身善安住焰网庄严过于日月。若有众生生世界之间。或复人中昏暗及夜莫知方所。以我光故随意所趣作诸事业</td>
	</tr>
	<tr>
	<td>3</td>
	<td>第二大愿：愿我来世得菩提时，身如琉璃，内外明彻，净无瑕秽，光明广大，功德巍巍，身善安住，焰网庄严，过于日月；幽冥众生，悉蒙开晓，随意所趣，作诸事业。</td>
	</tr>
	<tr>
	<td>4</td>
	<td>第二大愿：愿我来世得菩提时。身如琉璃内外清彻。光明广大遍满诸方。焰网庄严过于日月。铁围中间幽冥之处互得相见。或于此界暗夜游行。斯等众生见我光明悉蒙开晓随作众事</td>
	</tr>
	<tr>
	<td colspan="2" style="height: 30px">第三大愿</td>
	</tr>
	<tr>
	<td style="width: 10px">1</td>
	<td>第三愿者。使我来世智慧广大。如海无穷润泽枯涸无量众生普使蒙益。悉令饱满无饥渴想。甘食美膳悉持施与</td>
	</tr>
	<tr>
	<td>2</td>
	<td>第三大愿。愿我来世得菩提时。以无边无限智慧方便。令无量众生界受用无尽。莫令一人有所少乏</td>
	</tr>
	<tr>
	<td>3</td>
	<td>第三大愿：愿我来世得菩提时，以无量无边智慧方便，令诸有情，皆得无尽所受用物，莫令众生有所乏少。</td>
	</tr>
	<tr>
	<td>4</td>
	<td>第三大愿：愿我来世得菩提时。以无量无边智慧方便令诸有情所受用物皆得无尽</td>
	</tr>
	<tr>
	<td colspan="2" style="height: 30px">第四大愿</td>
	</tr>
	<tr>
	<td style="width: 10px">1</td>
	<td>第四愿者。使我来世佛道成就。巍巍堂堂如星中之月。消除生死之云令无有翳。明照世界行者见道。热得清凉解除垢秽</td>
	</tr>
	<tr>
	<td>2</td>
	<td>第四大愿。愿我来世得菩提时。诸有众生行异道者。一切安立菩提道中。行声闻道行辟支佛道者。皆以大乘而安立之</td>
	</tr>
	<tr>
	<td>3</td>
	<td>第四大愿：愿我来世得菩提时，若诸有情行邪道者，悉令安住菩提道中；若行声闻独觉乘者，皆以大乘而安立之。</td>
	</tr>
	<tr>
	<td>4</td>
	<td>第四大愿：愿我来世得菩提时。若诸有情行邪道者。悉令游履菩提正路。若行声闻独觉乘者。亦令安住大乘法中</td>
	</tr>
	<tr>
	<td colspan="2" style="height: 30px">第五大愿</td>
	</tr>
	<tr>
	<td style="width: 10px">1</td>
	<td>第五愿者。使我来世发大精进。净持戒地令无浊秽。慎护所受令无缺犯。亦令一切戒行具足。坚持不犯至无为道</td>
	</tr>
	<tr>
	<td>2</td>
	<td>第五大愿。愿我来世得菩提时。若有众生于我法中修行梵行。此诸众生无量无边。一切皆得不缺减戒。具三聚戒。无有破戒趣恶道者</td>
	</tr>
	<tr>
	<td>3</td>
	<td>第五大愿：愿我来世得菩提时，若有无量无边有情，于我法中修行梵行，一切皆令得不缺戒，具三聚戒。设有毁犯，闻我名已，还得清净，不堕恶趣。</td>
	</tr>
	<tr>
	<td>4</td>
	<td>第五大愿：愿我来世得菩提时。若诸有情于我法中修行梵行。一切皆令得不缺戒善防三业无有毁犯堕恶趣者。设有毁犯闻我名已。专念受持至心发露还得清净。乃至菩提</td>
	</tr>
	<tr>
	<td colspan="2" style="height: 30px">第六大愿</td>
	</tr>
	<tr>
	<td style="width: 10px">1</td>
	<td>第六愿者。使我来世若有众生。诸根毁败盲者使视。聋者能听哑者得语。[身*娄]者能申跛者能行。如是不完具者悉令具足</td>
	</tr>
	<tr>
	<td>2</td>
	<td>第六大愿。愿我来世得菩提时。若有众生。其身下劣诸根不具。丑陋顽愚聋盲跛躄。身挛背伛白癞癫狂。若复有余种种身病。闻我名已一切皆得诸根具足身分成满</td>
	</tr>
	<tr>
	<td>3</td>
	<td>第六大愿：愿我来世得菩提时，若诸有情，其身下劣，诸根不具，丑陋、顽愚、盲、聋、喑、哑、挛、躄、背偻、白癞、癫狂、种种病苦；闻我名已，一切皆得端正黠慧。诸根完具，无诸疾苦。</td>
	</tr>
	<tr>
	<td>4</td>
	<td>第六大愿：愿我来世得菩提时。若诸有情诸根不具。丑陋顽痹聋盲喑哑挛躄背偻白癞瘨狂。种种病苦之所缠逼。若闻我名至心称念。皆得端严众病除愈</td>
	</tr>
	<tr>
	<td colspan="2" style="height: 30px">第七大愿</td>
	</tr>
	<tr>
	<td style="width: 10px">1</td>
	<td>第七愿者。使我来世十方世界。若有苦恼无救护者。我为此等摄大法药。令诸疾病皆得除愈。无复苦患至得佛道</td>
	</tr>
	<tr>
	<td>2</td>
	<td>第七大愿。愿我来世得菩提时。若有众生。诸患逼切无护无依无有住处。远离一切资生医药。又无亲属贫穷可愍。此人若得闻我名号。众患悉除无诸痛恼。乃至究竟无上菩提</td>
	</tr>
	<tr>
	<td>3</td>
	<td>第七大愿：愿我来世得菩提时，若诸有情，众病逼切，无救无归，无医无药，无亲无家，贫穷多苦，我之名号，一经其耳，病悉得除，身心安乐，家属资具，悉皆丰足，乃至证得无上菩提。</td>
	</tr>
	<tr>
	<td>4</td>
	<td>第七大愿：愿我来世得菩提时。若诸有情贫穷困苦无有归趣。众病所逼无药无医。暂闻我名众病消散。眷属增盛资财无乏。身心安乐。乃至菩提</td>
	</tr>
	<tr>
	<td colspan="2" style="height: 30px">第八大愿</td>
	</tr>
	<tr>
	<td style="width: 10px">1</td>
	<td>第八愿者。使我来世以善业因缘。为诸愚冥无量众生讲宣妙法。令得度脱入智慧门。普使明了无诸疑惑</td>
	</tr>
	<tr>
	<td>2</td>
	<td>第八大愿。愿我来世得菩提时。若有女人。为妇人百恶所逼恼故。厌离女身愿舍女形。闻我名已转女人身成丈夫相。乃至究竟无上菩提</td>
	</tr>
	<tr>
	<td>3</td>
	<td>第八大愿：愿我来世得菩提时，若有女人，为女百恶之所逼恼，极生厌离，愿舍女身；闻我名已，一切皆得转女成男，具丈夫相，乃至证得无上菩提。</td>
	</tr>
	<tr>
	<td>4</td>
	<td>第八大愿：愿我来世得菩提时。若有女人。为女众苦之所逼切极生厌离愿舍女身。若闻我名至心称念。即于现身转成男子具丈夫相。乃至菩提</td>
	</tr>
	<tr>
	<td colspan="2" style="height: 30px">第九大愿</td>
	</tr>
	<tr>
	<td style="width: 10px">1</td>
	<td>第九愿者。使我来世摧伏恶魔及诸外道。显扬清净无上道法。使入正真无诸邪僻。回向菩提八正觉路</td>
	</tr>
	<tr>
	<td>2</td>
	<td>第九大愿。愿我来世得菩提时。令一切众生解脱魔网。若堕种种异见稠林。悉当安立置于正见。次第示以菩萨行门</td>
	</tr>
	<tr>
	<td>3</td>
	<td>第九大愿：愿我来世得菩提时，令诸有情，出魔罥网，解脱一切外道缠缚；若堕种种恶见稠林，皆当引摄置于正见，渐令修习诸菩萨行，速证无上正等菩提。</td>
	</tr>
	<tr>
	<td>4</td>
	<td>第九大愿：愿我来世得菩提时。令诸有情出魔罥网。复有种种邪见之徒。皆当摄受令生正见。渐令修习诸菩萨行。乃至菩提</td>
	</tr>
	<tr>
	<td colspan="2" style="height: 30px">第十大愿</td>
	</tr>
	<tr>
	<td style="width: 10px">1</td>
	<td>第十愿者。使我来世若有众生。王法所加临当刑戮。无量怖畏愁忧苦恼。若复鞭挞枷锁其体。种种恐惧逼切其身。如是无量诸苦恼等。悉令解脱无有众难</td>
	</tr>
	<tr>
	<td>2</td>
	<td>第十大愿。愿我来世得菩提时。若有众生。种种王法系缚鞭挞牢狱应死。无量灾难悲忧煎迫身心受苦。此等众生以我福力。皆得解脱一切苦恼</td>
	</tr>
	<tr>
	<td>3</td>
	<td>第十大愿：愿我来世得菩提时，若诸有情，王法所录，缧缚鞭挞，系闭牢狱，或当刑戮，及余无量灾难凌辱，悲愁煎迫，身心受苦；若闻我名，以我福德威神力故，皆得解脱一切忧苦。</td>
	</tr>
	<tr>
	<td>4</td>
	<td>第十大愿：愿我来世得菩提时。若诸有情王法所拘。幽禁牢狱枷锁鞭挞乃至极刑。复有众多苦楚之事逼切忧恼无暂乐时。若闻我名以我福德威神力故。皆得解脱一切忧苦乃至菩提</td>
	</tr>
	<tr>
	<td colspan="2" style="height: 30px">第十一大愿</td>
	</tr>
	<tr>
	<td style="width: 10px">1</td>
	<td>第十一愿者。使我来世若有众生饥火所恼。令得种种甘美饮食。天诸肴膳种种无数。悉以赐与令身充足</td>
	</tr>
	<tr>
	<td>2</td>
	<td>十一大愿。愿我来世得菩提时。若有众生。饥火烧身为求食故作诸恶业。我于彼所先以最妙色香味食饱足其身。后以法味毕竟安乐而建立之</td>
	</tr>
	<tr>
	<td>3</td>
	<td>第十一大愿：愿我来世得菩提时，若诸有情，饥渴所恼，为求食故造诸恶业；得闻我名，专念受持，我当先以上妙饮食，饱足其身；后以法味，毕竟安乐而建立之。</td>
	</tr>
	<tr>
	<td>4</td>
	<td>第十一大愿：愿我来世得菩提时。若诸有情饥火所恼。为求食故造诸恶业。若闻我名至心称念。我当先以上妙饮食随意饱满后以法味令住胜乐。乃至菩提</td>
	</tr>
	<tr>
	<td colspan="2" style="height: 30px">第十二大愿</td>
	</tr>
	<tr>
	<td style="width: 10px">1</td>
	<td>第十二愿者。使我来世若有贫冻裸露众生即得衣服。穷乏之者施以珍宝。仓库盈溢无所乏少。一切皆受无量快乐。乃至无有一人受苦。使诸众生和颜悦色。形貌端严人所喜见。琴瑟鼓吹如是无量最上音声。施与一切无量众生。</td>
	</tr>
	<tr>
	<td>2</td>
	<td>十二大愿。愿我来世得菩提时。若有众生。贫无衣服寒热蚊虻日夜逼恼。我当施彼随用亦服种种杂色如其所好。亦以一切宝庄严具花鬘涂香鼓乐众伎。随诸众生所须之具皆令满足</td>
	</tr>
	<tr>
	<td>3</td>
	<td>第十二大愿：愿我来世得菩提时，若诸有情，贫无衣服，蚊虻寒热，昼夜逼恼；若闻我名，专念受持，如其所好，即得种种上妙衣服，亦得一切宝庄严具，华鬘涂香，鼓乐众伎，随心所玩，皆令满足。</td>
	</tr>
	<tr>
	<td>4</td>
	<td>第十二大愿：愿我来世得菩提时。若诸有情身无衣服。蚊虻寒热之所逼恼。若闻我名至心称念。随其所好即得种种上妙衣服宝庄严具伎乐香华皆令满足。离诸苦恼。乃至菩提</td>
	</tr>
</tbody>
</table>
　&nbsp;				                
						</center></div><hr><script charset='utf-8' src='../js/hui.js'></script></body></html> 