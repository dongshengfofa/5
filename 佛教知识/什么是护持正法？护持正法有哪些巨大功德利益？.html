<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,什么是护持正法？护持正法有哪些巨大功德利益？' />
<link href='../css/3.css' rel='stylesheet' type='text/css'></head><body><hr><center><div class='zw'>什么是护持正法？护持正法有哪些巨大功德利益？</div></center><br><center><div>作者：佚名　来源：佛学在线</div></center><br><div class='zw'><center>
        <div class="zw">
			
							<font size="3">&nbsp;</font>
<p style="line-height: 1.5"><font style="font-size: 12pt">为什么护持网站为护持正法呢？在以前年代，由于没有网络，所以经书及法宝都以手抄或印刷为主。现在网络普及很快，而且大大降低了佛法传播的成本，印一本佛书或许要几元钱一本，而且每本书流通的次数是极其有限的。而佛教类网站一篇文章就可以有上千次访问，或上万次访问量。护持正法网站的功德是不言而喻的，而且做好学佛网一直是我们重点努力的目标，目的是希望有越来越多的人受益。【明华居士注</font></p>
<p style="line-height: 1.5"><font style="font-size: 12pt">【一、什么是护持正法？】</font></p>
<p style="line-height: 1.5"><font style="font-size: 12pt">　　世尊。如佛向者作如是言。我于不可说法中而成正觉。世尊。若法不可说。何故今言护持正法。佛言。如是如是。善男子。如汝所言。我于不可说法中而成正觉。然善男子不可说者。谓以世俗文字语言。于无为法中而不可说。若以文字语言诠总持门。施设建立显明开示。乃有所说。此即是为护持正法。</font></p>
<p style="line-height: 1.5"><font style="font-size: 12pt">　　又善男子。有说法师。于如是等甚深经中。广大受持为他演说如理修行者。若人能于此法师所恭敬尊重承事。种种供养密为护持。饮食衣服坐卧之具。病缘医药善作供施。能护善法善护语言。于非语言而为藏覆。此即是为护持正法。</font></p>
<p style="line-height: 1.5"><font style="font-size: 12pt">　　又善男子。若有人能解了。于空信顺无相无愿无求。于无加行中真实安止。此即是为护持正法。</font></p>
<p style="line-height: 1.5"><font style="font-size: 12pt">　　又善男子。若有人能于自所说无诤胜语。及他所说非法语言。是二同于法中所摄。此即是为护持正法。</font></p>
<p style="line-height: 1.5"><font style="font-size: 12pt">　　又善男子。若人能以无障碍心。相续普摄一切众生。入解脱慧中。不以世间财利之心为他法施。此即是为护持正法。</font></p>
<p style="line-height: 1.5"><font style="font-size: 12pt">　　又善男子。若有人能弃舍身命。于如是等甚深经典密为作护。居寂静处依法修行。此即是为护持正法。</font></p>
<p style="line-height: 1.5"><font style="font-size: 12pt">　　又善男子。若有人能为听法因缘。或为说法因缘。乃至行于一步。或一出入息间能专注者。此即是为护持正法。</font></p>
<p style="line-height: 1.5"><font style="font-size: 12pt">　　又善男子。若了一切法无所护无所取。此即是为护持正法。</font></p>
<p style="line-height: 1.5"><font style="font-size: 12pt">　　复次功德光王。如是等缘汝应当知。善男子。我念过去阿僧祇劫复过阿僧祇劫数之前。彼时有佛出现世间。名大智力声如来应供正等正觉明行足善逝世间解无上士调御丈夫天人师佛世尊。世界名净光。劫名喜上。善男子。彼净光世界琉璃所成。广博清净光照十方。彼有清净诸大菩萨摩诃萨众。依止游戏大神通力。从甚深法之所出生。彼菩萨众诸所受用。皆如化乐天子。悉以天子之状。于彼佛所听受说法。无复在家出家种种形相。时彼大智力声如来。常为彼会诸菩萨众。广大宣说护持正法。作如是言。汝等善男子。应当勤行不惜身命护持正法。</font></p>
<p style="line-height: 1.5"><br />
<font style="font-size: 12pt">【二、护持正法的功德，得四种摄受】</font></p>
<p style="line-height: 1.5"><font style="font-size: 12pt">　　复次海意。若有菩萨能护持正法者。而此菩萨得四种摄受。</font></p>
<p style="line-height: 1.5"><font style="font-size: 12pt">　　何等为四。一者得佛摄受。二者得天摄受。三者得福摄受。四者得智摄受。</font></p>
<p style="line-height: 1.5"><font style="font-size: 12pt">　　若诸菩萨得佛摄受者。当得四种最胜之法。何等为四。一者常得不离瞻仰如来。二者一切魔众伺不得便。三者获得无尽陀罗尼门。四者速具神力住不退转地。海意。诸有菩萨为佛摄受者。获得如是四种最胜之法。</font></p>
<p style="line-height: 1.5"><font style="font-size: 12pt">　　又诸菩萨若得天摄受者。当获四种清净。何等为四。一者天众神力。令其菩萨众会清净。二者使令听受正法专注一心。三者遣除一切魔外之众。四者由天威神。能令一切无不清净。悉得净心。海意。诸有菩萨为天摄受者。获得如是四种清净。</font></p>
<p style="line-height: 1.5"><font style="font-size: 12pt">　　又诸菩萨若得福摄受者。当获四种庄严之相。何等为四。一者身庄严。谓相好圆满。二者语庄严。谓胜出一切众生语言音声。三者国土庄严。谓诸所施作悉能显示。四者所生庄严。谓在所生处或为梵王帝释护世天等。海意。诸有菩萨为福摄受者。获得如是四种庄严。</font></p>
<p style="line-height: 1.5"><font style="font-size: 12pt">　　又诸菩萨若得智摄受者。当获四种照明之法。何等为四。一者照明一切众生根性。如其所应即为说法。二者照明一切烦恼之病。积集法药随为治疗。三者神力照明。余佛刹中悉能遍往。四者法界照明。于一切法如实了知。海意。诸有菩萨为智摄受者。获得如是四种照明。</font></p>
<p style="line-height: 1.5"><font style="font-size: 12pt">　　以是缘故。菩萨摩诃萨欲得如是摄受称赞功德法者。应当勤行护持正法。若诸菩萨而能勤行护正法者。当获无量最胜功德。</font></p>
<p style="line-height: 1.5"><font style="font-size: 12pt">　　尔时世尊重说颂曰。</font></p>
<p style="line-height: 1.5"><font style="font-size: 12pt">　　诸佛正法能护持　　当得种种善称赞<br />
　　彼称赞法我略宣　　如大海中水一渧<br />
　　知诸佛恩能报者　　诸佛付托持法藏<br />
　　诸佛正法能护持　　是即普供十方佛<br />
　　佛眼照明观佛刹　　妙宝供养诸世尊<br />
　　诸佛正法护持时　　比前福蕴此最胜<br />
　　虽以世财供养佛　　不能解脱世间行<br />
　　出世胜法若求时　　智者出离世间法<br />
　　诸佛正法护持者　　即得诸佛所摄受<br />
　　诸天龙等亦摄持　　福摄智摄皆获得<br />
　　诸佛正法护持者　　得念慧行悉具足<br />
　　广大胜慧普遍知　　智者拔除烦恼种<br />
　　诸佛正法护持者　　非彼诸魔伺得便<br />
　　恶作疑惑悉蠲除　　彼无诸障亦无缚<br />
　　诸佛正法护持者　　所生刹土不空过<br />
　　一切生中见佛身　　见已即得心清净<br />
　　诸佛正法护持者　　获得宿命大智法<br />
　　出家善利数能成　　所修真实清净行<br />
　　诸佛正法护持者　　戒闻胜生诸梵行<br />
　　得五智通妙轻安　　禅定解脱悉无碍<br />
　　诸佛正法护持者　　趣入甚深诸法中<br />
　　佛境界空无所疑　　信解众生无我法<br />
　　诸佛正法护持者　　获无碍解捷利慧<br />
　　得无碍言无畏门　　破诸众生疑惑网<br />
　　诸佛正法护持者　　得大总持胜善利<br />
　　不能听受百劫中　　由具辩才悉无碍<br />
　　诸佛正法护持者　　得诸智者常称赞<br />
　　天阿修罗等悦心　　诸佛赞护如佛子<br />
　　诸佛正法护持者　　帝释梵王得非难<br />
　　及彼人中转轮王　　乃至菩提胜妙乐<br />
　　诸佛正法护持者　　具三十二殊妙相<br />
　　大智圆成无坏身　　一切观者无厌足<br />
　　诸佛正法护持者　　得善知识亦非难<br />
　　彼为宣明法印门　　听受无尽正法藏<br />
　　诸佛正法护持者　　身语心业皆清净<br />
　　戒定慧净亦复然　　得解脱智善清净<br />
　　诸佛正法护持者　　常不舍离菩提心<br />
　　波罗蜜行不弃捐　　而能普摄多善法<br />
　　诸佛正法护持者　　若广称赞彼功德<br />
　　正使住寿一劫中　　亦不能说其边际</font></p>
<p style="line-height: 1.5"><font style="font-size: 12pt">&mdash;&mdash;摘自《佛说海意菩萨所问净印法门经》</font></p>
				                
						</center></div><hr><script charset='utf-8' src='../js/hui.js'></script></body></html> 