<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,居士应当如何持家' />
<link href='../css/3.css' rel='stylesheet' type='text/css'></head><body><hr><center><div class='zw'>居士应当如何持家</div></center><br><center><div>作者：佚名　来源：佛学在线</div></center><br><div class='zw'><center>
        <div class="zw">
			
							<div data-webp-ctx-e="1" eventslistuid="e2" id="blogDetailDiv" style="color: #000000; font-size: 14px"><span style="font-size: 18px">故事出处：<br />
　　小乘阿含部 第0541部佛说长阿含经第十一卷(姚秦三藏法师佛陀耶舍共竺佛念译)<br />
　　正文内容：<br />
　　如是我闻：一时，佛在罗阅祇耆阇崛山中，与大比丘众千二百五十人俱。<br />
　　尔时，世尊时到著衣持钵，入城乞食。时，罗阅祇城内有长者子，名曰善生，清旦出城，诣园游观，初沐浴讫，举身皆湿，向诸方礼，东、西、南、北、上、下诸方，皆悉周遍。<br />
　　尔时，世尊见长者子善生诣园游观，初沐浴讫，举身皆湿，向诸方礼。世尊见已，即诣其所，告善生言：&ldquo;汝以何缘，清旦出城，于园林中，举身皆湿，向诸方礼？&rdquo;<br />
　　尔时，善生白佛言：&ldquo;我父临命终时，遗敕我言：&lsquo;汝欲礼者，当先礼东方、南方、西方、北方、上方、下方。&rsquo;我奉承父教，不敢违背，故澡浴讫，先叉手东面，向东方礼；南、西、北方，上、下诸方，皆悉周遍。&rdquo;<br />
　　尔时，世尊告善生曰：&ldquo;长者子，有此方名耳，非为不有；然我贤圣法中，非礼此六方以为恭敬。&rdquo;<br />
　　善生白佛言：&ldquo;惟愿世尊善为我说贤圣法中礼六方法！&rdquo;<br />
　　佛告长者子：&ldquo;谛听！谛听！善思念之，当为汝说。&rdquo;<br />
　　善生对曰：&ldquo;唯然，愿乐欲闻！&rdquo;<br />
　　佛告善生：&ldquo;若长者、长者子(1)知四结业，(2)不于四处而作恶行，(3)又复能知六损财业，是谓，善生，长者、长者子离四恶行，礼敬六方。今世亦善，后获善报，今世根基，后世根基，于现法中，智者所称，获世一果，身坏命终，生天、善处。<br />
　　善生，当知四结行者：<br />
　　一者、杀生，<br />
　　二者、盗窃，<br />
　　三者、淫逸，<br />
　　四者、妄语，<br />
　　是四结行。<br />
　　云何为四处？<br />
　　一者、欲，<br />
　　二者、恚，<br />
　　三者、怖，<br />
　　四者、痴。<br />
　　若长者、长者子于此四处而作恶者，则有损耗。&rdquo;<br />
　　佛说是已，复作颂曰：<br />
　　&ldquo;欲瞋及怖痴，有此四法者，名誉日损减，如月向于晦。&rdquo;<br />
　　佛告善生：&ldquo;若长者、长者子于此四处不为恶者，则有增益。&rdquo;<br />
　　尔时，世尊重作颂曰：<br />
　　&ldquo;于欲恚怖痴，不为恶行者，名誉日增广，如月向上满。&rdquo;<br />
　　佛告善生：&ldquo;六损财业者：<br />
　　一者、耽湎于酒，<br />
　　二者、博戏，<br />
　　三者、放荡，<br />
　　四者、迷于伎乐，<br />
　　五者、恶友相得，<br />
　　六者、懈堕，是为六损财业。<br />
　　善生，若长者、长者子解知四结行，不于四处而为恶行，复知六损财业，是为，善生，于四处得离，供养六方。今善后善，今世根基，后世根基，于现法中，智者所誉，获世一果，身坏命终，生天、善处。<br />
　　善生，当知饮酒有六失：<br />
　　一者、失财，<br />
　　二者、生病，<br />
　　三者、斗诤，<br />
　　四者、恶名流布，<br />
　　五者、恚怒暴生，<br />
　　六者、智慧日损。<br />
　　善生，若彼长者、长者子饮酒不已，其家产业日日损减。<br />
　　善生，博戏有六失。云何为六？<br />
　　一者、财产日耗，<br />
　　二者、虽胜生怨，<br />
　　三者、智者所责，<br />
　　四者、人不敬信，<br />
　　五者、为人疏外，<br />
　　六者、生盗窃心。<br />
　　善生，是为博戏六失。若长者、长者子博戏不已，其家产业日日损减。<br />
　　放荡有六失：<br />
　　一者、不自护身，<br />
　　二者、不护财货，<br />
　　三者、不护子孙，<br />
　　四者、常自惊惧，<br />
　　五者、诸苦恶法常自缠身，<br />
　　六者、喜生虚妄，<br />
　　是为放荡六失。若长者、长者子放荡不已，其家财产日日损减。<br />
　　&ldquo;善生，迷于伎乐复有六失：<br />
　　一者、求歌，<br />
　　二者、求舞，<br />
　　三者、求琴瑟，<br />
　　四者、波内早，<br />
　　五者、多罗槃，<br />
　　六者、首呵那，<br />
　　是为伎乐六失。若长者、长者子伎乐不已，其家财产日日损减。<br />
　　恶友相得复有六失：<br />
　　一者、其方便生欺，<br />
　　二者、好喜屏处，<br />
　　三者、诱他家人，<br />
　　四者、图谋他物，<br />
　　五者、财利自向，<br />
　　六者、好发他过，<br />
　　是为恶友六失。若长者、长者子习恶友不已，其家财产日日损减。<br />
　　懈堕有六失：<br />
　　一者、富乐不肯作务，<br />
　　二者、贫穷不肯勤修，<br />
　　三者、寒时不肯勤修，<br />
　　四者、热时不肯勤修，<br />
　　五者、时早不肯勤修，<br />
　　六者、时晚不肯勤修，<br />
　　是为懈堕六失。若长者、长者子懈堕不已，其家财业日日损减。&rdquo;<br />
　　佛说是已，复作颂曰：<br />
　　&ldquo;迷惑于酒者，还有酒伴党，<br />
　　财产正集聚，随己复散尽。<br />
　　饮酒无节度，常喜歌舞戏，<br />
　　昼出游他家，因此自陷坠。<br />
　　随恶友不改，诽谤出家人，<br />
　　邪见世所嗤，行秽人所黜。<br />
　　好恶著外色，但论胜负事，<br />
　　亲要无返复，行秽人所黜。<br />
　　为酒所荒迷，贫穷不自量，<br />
　　轻财好奢用，破家致祸患。<br />
　　掷博群饮酒，共伺他淫女，<br />
　　玩习卑鄙行，如月向于晦。<br />
　　行恶能受恶，与恶友同事，<br />
　　今世及后世，终始无所获。<br />
　　昼则好睡眠，夜觉多希望，<br />
　　独昏无善友，不能修家务。<br />
　　朝夕不肯作，寒暑复懈堕，<br />
　　所为事不究，亦复毁成功。<br />
　　若不计寒暑，朝夕勤修务，<br />
　　事业无不成，至终无忧患。&rdquo;<br />
　　佛告善生：&ldquo;有四怨如亲，汝当觉知。何谓为四？<br />
　　一者、畏伏，<br />
　　二者、美言，<br />
　　三者、敬顺，<br />
　　四者、恶友。&rdquo;<br />
　　佛告善生：&ldquo;畏伏有四事。云何为四？<br />
　　一者、先与后夺，<br />
　　二者、与少望多，<br />
　　三者、畏故强亲，<br />
　　四者、为利故亲，<br />
　　是为畏伏四事。&rdquo;<br />
　　佛告善生：&ldquo;美言亲复有四事。云何为四？<br />
　　一者、善恶斯顺，<br />
　　二者、有难舍离，<br />
　　三者、外有善来密止之，<br />
　　四者、见有危事便排挤之，<br />
　　是为美言亲四事。<br />
　　敬顺亲复有四事。云何为四？<br />
　　一者、先诳，<br />
　　二者、后诳，<br />
　　三者、现诳，<br />
　　四者、见有小过便加杖之，<br />
　　是为敬顺亲四事。<br />
　　恶友亲复有四事。云何为四？<br />
　　一者、饮酒时为友，<br />
　　二者、博戏时为友，<br />
　　三者、淫逸时为友，<br />
　　四者、歌舞时为友，<br />
　　是为恶友亲四事。&rdquo;<br />
　　世尊说此已，复作颂曰：<br />
　　&ldquo;畏伏而强亲，美言亲亦尔，<br />
　　敬顺虚诳亲，恶友为恶亲。<br />
　　此亲不可恃，智者当觉知，<br />
　　宜速远离之，如避于险道。&rdquo;<br />
　　佛告善生：&ldquo;有四亲可亲，多所饶益，为人救护。云何为四？<br />
　　一者、止非，<br />
　　二者、慈愍，<br />
　　三者、利人，<br />
　　四者、同事。<br />
　　是为四亲可亲，多所饶益，为人救护，当亲近之。<br />
　　善生，止非有四事，多所饶益，为人救护。云何为四？<br />
　　一者、见人为恶则能遮止，<br />
　　二者、示人正直，<br />
　　三者、慈心愍念，<br />
　　四者、示人天路。<br />
　　是为四止非，多所饶益，为人救护。<br />
　　&ldquo;复次，慈愍有四事：<br />
　　一者、见利代喜，<br />
　　二者、见恶代忧，<br />
　　三者、称誉人德，<br />
　　四者、见人说恶便能抑制。<br />
　　是为四慈愍，多所饶益，为人救护。<br />
　　利益有四。云何为四？<br />
　　一者、护彼不令放逸，<br />
　　二者、护彼放逸失财，<br />
　　三者、护彼使不恐怖，<br />
　　四者、屏相教诫。<br />
　　是为四利人，多所饶益，为人救护。<br />
　　同事有四。云何为四？<br />
　　一者、为彼不惜身命，<br />
　　二者、为彼不惜财宝，<br />
　　三者、为彼济其恐怖，<br />
　　四者、为彼屏相教诫。<br />
　　是为四同事，多所饶益，为人救护。&rdquo;<br />
　　世尊说是已，复作颂曰：<br />
　　&ldquo;制非防恶亲，慈愍存他亲，<br />
　　利人益彼亲，同事齐己亲。<br />
　　此亲乃可亲，智者所附近，<br />
　　亲中无等亲，如慈母亲子。<br />
　　若欲亲可亲，当亲坚固亲，<br />
　　亲者戒具足，如火光照人。&rdquo;<br />
　　佛告善生：&ldquo;当知六方。云何为六方？<br />
　　父母为东方，<br />
　　师长为南方，<br />
　　妻妇为西方，<br />
　　亲党为北方，<br />
　　僮仆为下方，<br />
　　沙门、婆罗门、诸高行者为上方。<br />
　　善生，夫为人子，当以五事敬顺父母。云何为五？<br />
　　一者、供奉能使无乏，<br />
　　二者、凡有所为先白父母，<br />
　　三者、父母所为恭顺不逆，<br />
　　四者、父母正令不敢违背，<br />
　　五者、不断父母所为正业。<br />
　　善生，夫为人子，当以此五事敬顺父母。<br />
　　父母复以五事敬亲其子。云何为五？<br />
　　一者、制子不听为恶，<br />
　　二者、指授示其善处，<br />
　　三者、慈爱入骨彻髓，<br />
　　四者、为子求善婚娶，<br />
　　五者、随时供给所须。<br />
　　善生，子于父母敬顺恭奉，则彼方安隐，无有忧畏。<br />
　　&ldquo;善生，弟子敬奉师长复有五事。云何为五？<br />
　　一者、给侍所须，<br />
　　二者、礼敬供养，<br />
　　三者、尊重戴仰，<br />
　　四者、师有教敕敬顺无违，<br />
　　五者、从师闻法善持不忘。<br />
　　善生，夫为弟子当以此五法敬事师长。<br />
　　师长复以五事敬视弟子。云何为五？<br />
　　一者、顺法调御，<br />
　　二者、诲其未闻，<br />
　　三者、随其所问令善解义，<br />
　　四者、示其善友，<br />
　　五者、尽以所知诲授不吝。<br />
　　善生，弟子于师长敬顺恭奉，则彼方安隐，无有忧畏。<br />
　　&ldquo;善生，夫之敬妻亦有五事。云何为五？<br />
　　一者、相待以礼，<br />
　　二者、威严不阙，<br />
　　三者、衣食随时，<br />
　　四者、庄严以时，<br />
　　五者、委付家内。<br />
　　善生，夫以此五事敬待于妻。<br />
　　妻复以五事恭敬于夫。云何为五？<br />
　　一者、先起，<br />
　　二者、后坐，<br />
　　三者、和言，<br />
　　四者、敬顺，<br />
　　五者、先意承旨。<br />
　　善生，是为夫之于妻敬待，如是则彼方安隐，无有忧畏。<br />
　　&ldquo;善生，夫为人者，当以五事亲敬亲族。云何为五？<br />
　　一者、给施，<br />
　　二者、善言，<br />
　　三者、利益，<br />
　　四者、同利，<br />
　　五者、不欺。<br />
　　善生，是为五事亲敬亲族。<br />
　　亲族亦以五事亲敬于人。云何为五？<br />
　　一者、护放逸，<br />
　　二者、护放逸失财，<br />
　　三者、护恐怖，<br />
　　四者、屏相教诫，<br />
　　五者、常相称叹。<br />
　　善生，如是敬视亲族，则彼方安隐，无有忧畏。<br />
　　&ldquo;善生，主于僮使以五事教授。云何为五？<br />
　　一者、随能使役，<br />
　　二者、饮食随时，<br />
　　三者、赐劳随时，<br />
　　四者、病与医药，<br />
　　五者、纵其休假。<br />
　　善生，是为五事教授僮使。<br />
　　僮使复以五事奉事其主。云何为五？<br />
　　一者、早起，<br />
　　二者、为事周密，<br />
　　三者、不与不取，<br />
　　四者、作务以次，<br />
　　五者、称扬主名。<br />
　　是为主待僮使，则彼方安隐，无有忧畏。<br />
　　&ldquo;善生，檀越当以五事供奉沙门、婆罗门。云何为五？<br />
　　一者、身行慈，<br />
　　二者、口行慈，<br />
　　三者、意行慈，<br />
　　四者、以时施，<br />
　　五者、门不制止。<br />
　　善生，若檀越以此五事供奉沙门、婆罗门，沙门、婆罗门当复以六事而教授之。云何为六？<br />
　　一者、防护不令为恶，<br />
　　二者、指授善处，<br />
　　三者、教怀善心，<br />
　　四者、使未闻者闻，<br />
　　五者、已闻能使善解，<br />
　　六者、开示天路。<br />
　　善生，如是檀越恭奉沙门、婆罗门，则彼方安隐，无有忧畏。&rdquo;<br />
　　世尊说已，重说偈曰：<br />
　　&ldquo;父母为东方，师长名南方，<br />
　　妻妇为西方，亲族为北方，<br />
　　童仆为下方，沙门为上方。<br />
　　诸有长者子，礼敬于诸方，<br />
　　敬顺不失时，死皆得生天。<br />
　　惠施及软言，利人多所益，<br />
　　同利等彼己，所有与人共。<br />
　　此四多负荷，任重如车轮；<br />
　　世间无此四，则无有孝养。<br />
　　此法在世间，智者所撰择，<br />
　　行则获大果，名称远流布。<br />
　　严饰于床座，供设上饮食，<br />
　　供给所当得，名称远流布。<br />
　　亲旧不相遗，示以利益事，<br />
　　上下常和同，于此得善誉。<br />
　　先当习伎艺，然后获财业，<br />
　　财业既已具，宜当自守护。<br />
　　出财未至奢，当撰择前人，<br />
　　欺诳觝突者，宁乞未举与。<br />
　　积财从小起，如蜂集众华，<br />
　　财宝日滋息，至终无损耗。<br />
　　一食知止足，二修业勿怠，<br />
　　三当先储积，以拟于空乏，<br />
　　四耕田商贾，择地而置牧，<br />
　　五当起塔庙，六立僧房舍，<br />
　　在家勤六业，善修勿失时。<br />
　　如是修业者，则家无损减，<br />
　　财宝日滋长，如海吞众流。&rdquo;<br />
　　尔时，善生白世尊言：&ldquo;甚善！世尊，实过本望，逾我父教，能使覆者得仰，闭者得开，迷者得悟，冥室燃灯，有目得视。如来所说，亦复如是，以无数方便，开悟愚冥，现清白法。所以者何？佛为如来、至真、等正觉，故能开示，为世明导。<br />
　　今我归依佛、归依法、归依僧，惟愿世尊听我于正法中为优婆塞！<br />
　　自今日始，尽形寿不杀、不盗、不淫、不欺、不饮酒。&rdquo;<br />
　　尔时，善生闻佛所说，欢喜奉行。</span></div>
<span style="font-size: 18px"><img id="paperPicArea1" src="http://b1.qzone.qq.com/ac/b.gif" style="position: relative; display: none; top: auto" /></span>				                
						</center></div><hr><center><div class='zw'>回向:原世间一切众生善行坚固，无有退转</div></center></body></html> 