<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,至心之道' />
<link href='../css/3.css' rel='stylesheet' type='text/css'></head><body><hr><center><div class='zw'>至心之道</div></center><br><center><div>作者：佚名　来源：佛学在线</div></center><br><div class='zw'><center>
        <div class="zw">
			
							<P><FONT face=Verdana>　　印光法师</FONT></P>
<P>　　<FONT face=Verdana>一</FONT></P>
<P>　　<FONT face=Verdana>生死了乎，非一门深入，不克济事。因研阅净宗各书，方知弥陀为我发愿立行，以期成佛。我违弥陀行愿，以故长劫恒沦六道，永作众生。了知弥陀乃我心中之佛，我乃弥陀心中之众生。心既是一而凡圣天殊者，由我一向迷背之所致也。如是信心，可为真信。从此心心上发决定往生之愿，行决定念佛之行，庶可深入净宗法界，一生取办，一超直入如来地，如母子相会，永乐天常矣。（复永嘉居士书）</FONT></P>
<P>　　<FONT face=Verdana>二</FONT></P>
<P><FONT face=Verdana>　　药无贵贱，愈病者良。法无优劣，契机则妙。在昔之时，人根殊胜，知识如林，随修一法，则皆可证道。即今之世，人根陋劣，知识希少，若舍净土，则莫由解脱。</FONT></P>
<P><FONT face=Verdana>　　余自愧多生多劫，少种善根，福薄慧浅，障重业深。自量己力，非仗如来宏誓愿力，决难即生定出生死。从兹唯佛是念，唯净土是求。纵多年以来，滥厕讲席，历参禅匠，不过欲发明净土第一义谛，以作上品往生资粮而已。所恨色力衰弱，行难勇猛。而信愿坚固，非但世间禅讲诸师，不能稍移其操。即诸佛现身，令修余法，亦不肯舍此取彼，违背初心。奈宿业所障，终未能得一心不乱，以亲证夫念佛三昧，惭愧何如！（净土决疑论）</FONT></P>
<P><FONT face=Verdana>　　三</FONT></P>
<P><FONT face=Verdana>　　其余一切法门，必须修到业尽情空之时，方可了脱生死。否则任汝工夫深，功德大，烦恼若有一丝一毫未尽，则仍然不能出离六道轮回之外。以自力了生死，比仗佛力了生死，其难易奚啻天渊悬殊也。</FONT></P>
<P><FONT face=Verdana>　　汝幸宿有善根，于此法门能生信心。然须立深重誓，决不随其余经典知识言教，舍此法门令修他法。庶可不负此宿根与现缘也。</FONT></P>
<P><FONT face=Verdana>　　若读诸大乘经，见其义理深奥，或亲近禅教律密各宗知识，闻其所说亲切，遂视念佛为平常，视彼为奇特，舍此修彼，则如稚子舍父母，重病弃良医，欲得成人愈病，何可得乎！（复丁普瀞居士书）</FONT></P>
<P><FONT face=Verdana>　　四</FONT></P>
<P><FONT face=Verdana>　　净土乃特别法门，其余乃通途法门。离则两益，合则两害。世移运衰，末法人根浅劣，欲求豁破无明，断惑证真，甚难甚难！自未能度，而欲度他，何异溺海渡人。奉劝诸贤，不可我慢高大，还是真信切愿，仗慈力念佛求生西方好。（上海法藏寺念佛开示）</FONT></P>
<P><FONT face=Verdana>　　五</FONT></P>
<P><FONT face=Verdana>　　念佛一法，乃佛教之总持法门。但有专念自佛，专念他佛，兼念自他佛之不同。专念自佛者，如诸经中深穷实相，以期悟证，乃于五阴、六入、十二处、十八界、七大等诸法中，以般若智照，了达此一切法，当体全空，亲见本具妙真如性。及禅宗看念佛的是谁，并各种话头，以期亲见父母未生前本来面目者是，此名为实相念佛。</FONT></P>
<P><FONT face=Verdana>　　实相念佛谛理最深，然颇不易修。以唯仗自己戒定慧，及参究照察之力，别无他力辅助，若非宿根成熟，则悟尚不易，何况实证！</FONT></P>
<P><FONT face=Verdana>　　自他俱念，即所谓禅净双修者，有以专看念佛的是谁，以期明心见性，不以信愿求生为事者，虽似禅净双修，实为有禅无净。既无信愿，莫由仗佛力以带业往生。傥未到业尽情空地位，又不能仗自力以了生脱死。是知禅净双修，唯具深信愿者，方能得益。否则固不如专致力于持佛名号一门也。（弥陀圣典序）</FONT></P>
<P><FONT face=Verdana>　　六</FONT></P>
<P><FONT face=Verdana>　　修行唯随己身分而立功课，非可执一以论。但决定不可不依信愿念佛，回向往生一法耳。一门深入，万善圆修均可。若弃舍净土，于别种法门一门深入，并万善圆修，均不可以。以仗自力，决难现生了脱故也。</FONT></P>
<P><FONT face=Verdana>　　今之宏法者，多喜自立章程，不肯依前人之省心力，省功夫之法以行。虽其心广大，然论其实益，则当逊古人所立之净土法门多矣。为显我为通家，不依前人成法，若是上上上上根人则可。否则固宜从省心力处用功，则利益易得矣。（复谢慧琳居士书）</FONT></P>
<P><FONT face=Verdana>　　七</FONT></P>
<P><FONT face=Verdana>　　凡修持宜专不宜杂，念佛一法，超过一切，或荐亡，或祈亲寿，并一切所求，皆可如愿。但以求生西方为主，万不可求来生福报，若求来生，便无往生之利益矣。</FONT></P>
<P><FONT face=Verdana>　　修行用功，固宜专精。然凡夫妄想纷飞，若不加经咒之助，或致悠忽懈怠，倘能如丧考妣，如救头燃之痛切，则于一行三昧，实为最善。若以悠忽当之，久或懈怠放废，固不如兼持经咒为有把握。总之生死心切，诚敬肫挚，则专兼均可，否则专落悠忽，兼落纷繁。良以根本不真切，故致一切皆难得利益矣。（示修行方法）</FONT></P>
<P><FONT face=Verdana>　　八</FONT></P>
<P><FONT face=Verdana>　　末世学佛所宜注重者，在知因果与修净土。以知因果则不敢自欺欺人，作伤天害理、损人利己之事。修净土，则虽是具缚凡夫，便可仗佛慈力往生西方。诸余法门，皆须烦恼断尽，方可了生死。否则纵令大彻大悟，有大智慧有大辩才，晓得过去未来，要去就去，要来就来，尚不能了。况具足烦恼者乎！讲净土，要将净土为佛法中之特别法门，下凡与上圣共修之道，末世众生不修此法，则但种未来之善根，绝难现生出轮回等道理详说。</FONT></P>
<P><FONT face=Verdana>　　隋道绰禅师一生专弘净土，讲净土三经近二百遍，可知一年之中当讲四五遍，不以繁重为忌唯期人各悉知。今人则必不肯如是重重屡讲也。古人以利人为本，今人以求名为本，若专讲净土，人或轻之，所以不肯专精致力于此一法也。（复郭汉儒居士书）</FONT></P>
<P><FONT face=Verdana>　　九</FONT></P>
<P><FONT face=Verdana>　　修行之人，须具决烈之心，任彼诮谤，我总了无疑虑。若闻人诮谤，便生退心，此种人亦是前生善根浮浅所致。不以佛所说者为依归，而以愚夫愚妇所说者为根据。固当长在生死轮回中，永受三途之苦，而欲得人天之身尚难，况了生死，超凡入圣，以至成佛之大利益乎！</FONT></P>
<P><FONT face=Verdana>　　净土法门，以真信切愿念佛，决定求生西方为宗旨。若念佛人不愿求生西方，即为违背佛教。譬如王子寄居他国，不信自是王子，但愿终日乞食，不至饿死，便为志得意满，其知见之下劣，能不令人怜悯乎！（复杨宗慎居士书）</FONT></P>
<P><FONT face=Verdana>　　十</FONT></P>
<P><FONT face=Verdana>　　末世众生，欲了生死，非仗佛力，决难如愿。至于各宗法门，俱应研究。而智识浅鲜，世务纷繁之人，何能兼顾？</FONT></P>
<P><FONT face=Verdana>　　欲学余宗，必须净土已得大通，了无疑惑方可。若净宗不通，一学余宗，稍有所得，便将净土置之度外，将来所得之益，只可作未来得度之因，决不能即生便出生死也。汝于净土，尚未知门径，何得便欲学唯识？</FONT></P>
<P><FONT face=Verdana>　　今之学佛者，多半皆属好高务胜，欲于大众前作通家，并非为了生死以学佛也。汝欲学佛，必欲敦伦尽分，闲邪存诚，诸恶莫作，众善奉行，真为生死，发菩提心，以深信愿，持佛名号。能如是者，乃真佛弟子。（复王智卓居士书）</FONT></P>
<P><FONT face=Verdana>　　十一</FONT></P>
<P><FONT face=Verdana>　　末世众生，欲于现生了生脱死，若不念佛，求生西方，决定做不到。何以故？以无力断惑故。念佛求生西方，仗佛慈力，未断惑者，亦可往生。既往生矣，惑业苦三，悉皆消灭。喻如片雪当于大冶洪炉之上，未至而化。以西方乃佛菩萨境界：凡夫到此，凡念不期断而自断。</FONT></P>
<P><FONT face=Verdana>　　须知念佛求生西方，乃佛法中之特别法门，多有参禅讲经者，不以此法提倡。宜立定主宰，无论他如何说，汝总不依他话，另修别法。何以故，以念佛是仗佛力了生死，有真信切愿，志诚恳切念，个个人都好了。其余法门，皆须断尽烦恼方能了，其难易相去天渊。（复周文珊居士书）</FONT></P>
<P><FONT face=Verdana>　　十二</FONT></P>
<P><FONT face=Verdana>　　须将净宗研究到无动惑处，方可泛阅各经论。倘净宗未能了明，一经泛阅经论，难免随经教知识语言转，反将净土置之度外。今人稍于经教有得，即注重于研究。稍于宗意有所发明，便注重于参究。其源总因不知自己是业力凡夫，不能自证解脱耳。</FONT></P>
<P><FONT face=Verdana>　　极深妙者，即极平常者，譬如一句佛号本极平常，念至及极，则百千法门，无量妙义，均可悉得。又如树木，本极平常，而生根出芽，成干成枝，出叶开华结果，实有不可思议之妙。故知看做平常者，方能实有诸己也。若唯知其深妙，则多分难以措之躬行，只成深妙之说语矣。（复周群铮居士书）</FONT></P>
<P><FONT face=Verdana>　　十三</FONT></P>
<P><FONT face=Verdana>　　生信发愿，念佛求生西方，人人皆能修，人人皆能得其实益。此佛法中之一特别法也。三根普被，凡圣同修。愚夫愚妇，皆能入于其中，大圣大贤不能超出其外。若于此法能生信心，虽是业力凡夫，即可现生了生脱死，超凡入圣。倘不于此法认真修持，而于如来所说一切诸法中随修一法，或兼修各法，欲了生死，勿道即生不能了，或经百千万生及百千万劫，尚不能了者，多多也。何以故，以念佛求生西方一法，专仗佛力，自己但具真信切愿，持佛圣号，则于临命终时，决定蒙佛接引，往生西方。（复丁普瀞居士书）</FONT></P>
<P><FONT face=Verdana>　　十四</FONT></P>
<P><FONT face=Verdana>　　汝既看过文钞、十要，固不须又求（光）再开示也。今人每务虚名，不修实行，此是学道一大障碍。若不作假，则一滴雨一滴湿，作假，则如梦中吃饭，无益枵腹。（复何希净居士书）</FONT></P>
<P><FONT face=Verdana>　　十五</FONT></P>
<P><FONT face=Verdana>　　须知一句阿弥陀佛，持之及极，成佛尚有余。将谓念弥陀经念佛者，便不能灭定业乎？佛法如钱，在人善用。汝有钱则何事不可为？汝能专修一法，何求不得。岂区区持此咒，念此功德，不得其余功德乎？（复周智茂居士书）</FONT></P>
<P><FONT face=Verdana>　　十六</FONT></P>
<P><FONT face=Verdana>　　勿谓缘想一佛，不如缘想多佛之功德大。须知阿弥陀佛，是法界藏身。所有十方法界诸佛功德，阿弥陀佛一佛，全体具足。如帝网珠，千珠摄于一珠，一珠遍于千珠。举一全收，无欠无余。若久修大士，缘境不妨宽广。境愈宽而心愈专一。若初心末学，缘境若宽，则心识纷散。而障深慧浅，或致起诸魔事。故我佛世尊，及历代诸祖，皆令一心专念阿弥陀佛者此也。待其念佛得证三昧，则百千法门，无量妙义，碱皆具足。古人谓已浴大海者，必用百川水。身到含元殿，不须问长安。可谓最善形容者矣。（复高邵麟居士书）</FONT></P>
<P><FONT face=Verdana>　　十七</FONT></P>
<P><FONT face=Verdana>　　阿弥陀佛四十八愿，岂有不救苦厄之事。观音菩萨随机示导，岂有不接引生西之理。念佛人临终亲见佛及圣众亲垂接引，何得此种死执着。果如是，则佛也不足为佛，菩萨也不足为菩萨矣。</FONT></P>
<P><FONT face=Verdana>　　生西当以信愿为本，若遇危险念观音，有信愿命终决定生西方。或只专一念弥陀，有苦厄亦必解脱。古书所载，难更仆数。今于尘劳中则事事圆通，于修持中则事事死执，不当圆通而妄圆通，不当执着而死执着，此苦海之所以长沸，轮回所以无息也。作此见者，直同小儿，如是之人，何足与议！（复如岑师代友人问书）</FONT></P>
<P><FONT face=Verdana>　　十八</FONT></P>
<P><FONT face=Verdana>　　须知佛法有住持法道，直示真际二种不同。在凡夫分上，当依律仪而行。否则便为轻法，轻法则不能令人增长善根。如求法之人礼貌不恭，便不为说。况求皈依三宝乎？（光）于问法，固不过执。唯不自屈，而求皈依者，决不敢允许。非求人恭敬以自大也，乃欲人深生敬信，以得实益也。</FONT></P>
<P><FONT face=Verdana>　　若夫已证圣果之法身大士，若现凡夫身，仍依世仪而行。若现圣人身，则了无成规。如法华经中常不轻菩萨普礼四众，而为授记曰，我不敢轻于汝等，汝等皆当作佛。乃至彼四众以杖木瓦石打击，避走远住，犹复礼拜称赞。此系大菩萨直示真际之宏规，凡夫何敢妄效？妄效则坏乱法道，其过极大。光恐居士或于经中见此行为，遂以住持法道之法为非，故为略说二种不同之所以，以期了无疑议也。（复承恩居士书）</FONT></P>
<P><FONT face=Verdana>　　十九</FONT></P>
<P><FONT face=Verdana>　　佛法广大，方便多门。念佛一法，知易行难。若能一心不乱，亦是无上法门。三根普被，带业往生。念佛一法，尤其专心无二。若学此学彼，纵将三藏十二部读得烂熟，仍于生死无关。劝足下一心念佛为佳。（复任慧严居士书）</P>
<P>&nbsp;</P>
<P></FONT>&nbsp;</P>

              </li>
            </ul>				                
						</center></div><hr><script charset='utf-8' src='../js/hui.js'></script></body></html> 