<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,阿弥陀佛四十八大愿' />
<link href='../css/3.css' rel='stylesheet' type='text/css'></head><body><hr><center><div class='zw'>阿弥陀佛四十八大愿</div></center><br><center><div>作者：佚名　来源：佛学在线</div></center><br><div class='zw'><center>
        <div class="zw">
			
							<p align="center" style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 10pt;"><img alt="\" src="http://www.foxue.org/uploadfile/2015/1227/20151227093340274.jpg" style="width: 590px; height: 731px;" /></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第一愿 国中无三恶道</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，国有地狱饿鬼畜生者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第二愿 不复更生恶道</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，国中天人寿终之后，复更三恶道者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第三愿 各得真金色身</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，国中天人，不悉真金色者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第四愿 形色无有好丑</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，国中天人，形色不同，有好丑者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第五愿 生者皆得宿命</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，国中天人，不识宿命，下至知百千亿那由他诸劫事者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第六愿 皆得天眼彻视</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，国中天人，不得天眼，下至见百千亿那由他诸佛国者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第七愿 皆得天耳彻听</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，国中天人，不得天耳，下至闻百千亿那由他诸佛所说，不悉受持者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第八愿 皆得知他心念</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，国中天人，不得见他心智，下至知百千亿那由他诸佛国中众生心念者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第九愿 皆得神足飞行</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，国中天人，不得神足，于一念顷，下至不能超过百千亿那由他诸佛国者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第十愿 不起贪计身见</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，国中天人，若起想念贪计身者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第十一愿 正定必至涅槃</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，国中天人，不住定聚，必至灭度者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第十二愿 光明遍照十方</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，光明有限量，下至不照百千亿那由他诸佛国者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第十三愿 寿命同佛永久</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，寿命有限量，下至百千亿那由他劫者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第十四愿 声闻广多无量</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，国中声闻，有能计量，乃至三千大千世界众生，悉成缘觉，于百千劫，悉共计校，知其数者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第十五愿 寿命修短随意</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，国中天人，寿命无能限量。除其本愿，修短自在。若不尔者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第十六愿 国中无不善名</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，国中天人，乃至闻有不善名者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第十七愿 诸佛称名赞叹</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，十方世界无量诸佛，不悉咨嗟称我名者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第十八愿 十念皆生我国</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，十方众生，至心信乐，欲生我国，乃至十念，若不生者，不取正觉。唯除五逆，诽谤正法。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第十九愿 勤修我皆接引</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，十方众生，发菩提心，修诸功德，至心发愿，欲生我国，临寿终时，假令不与大众围绕现其人前者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第二十愿 系念必得往生</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，十方众生，闻我名号，系念我国，植众德本，至心回向，欲生我国，不果遂者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第二十一愿 各具三十二相</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，国中天人，不悉成满三十二大人相者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第二十二愿 菩萨一生补处</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，他方佛土诸菩萨众，来生我国，究竟必至一生补处。除其本愿自在所化。为众生故，被弘誓铠，积累德本，度脱一切。游诸佛国，修菩萨行，供养十方诸佛如来。开化恒沙无量众生，使立无上正真之道，超出常伦诸地之行，现前修习普贤之德。若不尔者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第二十三愿 一时普供诸佛</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，国中菩萨，承佛神力，供养诸佛，一食之顷，不能遍至无数无量亿那由他诸佛国者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第二十四愿 供具自皆如意</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，国中菩萨，在诸佛前，现其德本，诸所求欲供养之具，若不如意者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第二十五愿 菩萨演一切智</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，国中菩萨，不能演说一切智者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第二十六愿 菩萨得金刚身</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，国中菩萨，不得金刚那罗延身者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第二十七愿 万物悉皆殊特</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，国中天人，一切万物，严净光丽，形色殊特，穷微极妙，无能称量。其诸众生，乃至逮得天眼，有能明了，辩其名数者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第二十八愿 菩萨道树普见</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，国中菩萨，乃至少功德者，不能知见其道场树无量光色，高四百万里者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第二十九愿 受经普得智辩</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，国中菩萨，若受读经法，讽诵持说，而不得辩才智慧者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第三十愿 智辩无有限量</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，国中菩萨，智慧辩才，若可限量者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第三十一愿 净国照见十方</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，国土清净，皆悉照见十方一切无量无数不可思议诸佛世界，犹如明镜，睹其面像。若不尔者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第三十二愿 严饰超诸天人</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，自地以上，至于虚空，宫殿楼观，池流华树，国土所有一切万物，皆以无量杂宝百千种香而共合成。严饰奇妙，超诸天人。其香普熏十方世界。菩萨闻者，皆修佛行。若不如是，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第三十三愿 蒙光触身获益</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，十方无量不可思议诸佛世界众生之类，蒙我光明触其身者，身心柔软，超过天人。若不尔者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第三十四愿 皆得法忍总持</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，十方无量不可思议诸佛世界众生之类，闻我名字，不得菩萨无生法忍诸深总持者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第三十五愿 信乐永离女身</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，十方无量不可思议诸佛世界，其有女人，闻我名字，欢喜信乐，发菩提心，厌恶女身。寿终之后，复为女像者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第三十六愿 勤修必成佛道</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，十方无量不可思议诸佛世界诸菩萨众，闻我名字，寿终之后，常修梵行，至成佛道。若不尔者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第三十七愿 归依感动天人</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，十方无量不可思议诸佛世界诸天人民，闻我名字，五体投地，稽首作礼，欢喜信乐，修菩萨行，诸天世人，莫不致敬。若不尔者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第三十八愿 妙服自然在身</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，国中天人，欲得衣服，随念即至，如佛所赞应法妙服，自然在身，有求裁缝捣染浣濯者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第三十九愿 受乐同于漏尽</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，国中天人，所受快乐，不如漏尽比丘者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第四十愿 随意见诸佛国</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，国中菩萨，随意欲见十方无量严净佛土，应时如愿，于宝树中，皆悉照见，犹如明镜，睹其面像。若不尔者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第四十一愿 闻名诸根具足</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，他方国土诸菩萨众，闻我名字，至于得佛，诸根缺陋不具足者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第四十二愿 悉得清净解脱</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，他方国土诸菩萨众，闻我名字，皆悉逮得清净解脱三昧。住是三昧，一发意顷，供养无量不可思议诸佛世尊，而不失定意。若不尔者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第四十三愿 闻名生处尊贵</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，他方国土诸菩萨众，闻我名字，寿终之后，生尊贵家。若不尔者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第四十四愿 修行具足德本</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，他方国土诸菩萨众，闻我名字，欢喜踊跃，修菩萨行，具足德本。若不尔者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第四十五愿 皆得三昧见佛</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，他方国土诸菩萨众，闻我名字，皆悉逮得普等三昧。住是三昧，至于成佛，常见无量不可思议一切诸佛。若不尔者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第四十六愿 自然得闻妙法</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，国中菩萨，随其志愿所欲闻法，自然得闻。若不尔者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第四十七愿 即得不退转地</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，他方国土诸菩萨众，闻我名字，不即得至不退转者，不取正觉。</span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;"><strong>第四十八愿 即得诸忍究竟</strong></span></p>
<p style="margin: 0px 0px 29px; padding: 0px; line-height: 28px; color: rgb(0, 0, 0); font-family: 宋体, Arial, sans-serif; font-size: 16px; text-indent: 2em;"><span style="font-size:20px;">设我得佛，他方国土诸菩萨众，闻我名字，不即得至第一忍，第二第三法忍，于诸佛法，不能即得不退转者，不取正觉。</span><br />
<br />
&nbsp;</p>
				                
						</center></div><hr><script charset='utf-8' src='../js/hui.js'></script></body></html> 