<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,入佛答问全集' />
<link href='../css/3.css' rel='stylesheet' type='text/css'></head><body><hr><center><div class='zw'>入佛答问全集</div></center><br><center><div>作者：佚名　来源：佛学在线</div></center><br><div class='zw'><center>
        <div class="zw">
			
							<p>问: 人何故而应当学佛? <br />
　　答: 为了生死故, 应明此一大事因缘故, 此是正宗, 亦名正法。<br />
　　问: 人因何而入生死? <br />
　　答: 人各各有佛性, 本来清净寂灭, 无有生死, 只缘见境而起妄见, 执取不舍, 随幻心以转辗流浪, 遂入生死, 且习久不觉, 此入彼出, 六道往来, 无有止息, 遂名生死轮, 而一念之起灭, 即一生死也。<br />
　　问: 如何能了生死? <br />
　　答: 了有二义, 一为了解, 明白了生死之义, 本不得者, 此属于理。二为终了, 在明心见性后, 永不入六道者, 此属于事。但此二了, 仅断分段生死, 终未离义, 亦未离法, 遂未离心, 毕竟还在生死中。必待功深力足, 法净心空, 了了了时, 无可再了, 则不取生死, 不厌生死, 此变易生死了, 而生死真了矣。<br />
　　问: 学佛何以能了生死? <br />
　　答: 生死之义, 非佛出世, 人世终不得明, 终不得了, 所以恩深难报, 虽粉身碎骨, 无以酬也, 而佛尚有种种了生死法门, 为人方便不可尽述。<br />
　　问: 何以佛有种种法门? <br />
　　答: 因众生有种种习性故, 如病有多种, 方药亦多种也。<br />
　　问: 方药虽多, 究有所宗一否? <br />
　　答: 曰有, 佛以众生之所以入生死者, 由一惑字, 以不识自己未入生死前之本来面目, 故惑。不明一切因地与果地, 故惑。能使其不惑, 则生死自了, 此惟令其明自己之心, 见自己之性。所谓方便多门, 归宗不二, 是第一义, 名曰宗一。<br />
　　问: 舍明心见性外, 另有法门否? <br />
　　答: 只此一门, 除明心见性外, 诸法皆不是佛之正法。<br />
　　问: 何故不是佛之正法? <br />
　　答: 佛是觉义, 以不明心地, 不见心性相貌者, 不名正觉, 故不是正法。<br />
　　问: 在未明心前, 修一切法门, 如念佛讲经持咒等, 岂亦名非正法耶? <br />
　　答: 曰然, 因了生死成佛, 是究竟义, 到彼岸为宗, 此念佛等法, 是坐船乘筏法, 为归宗之前方便, 及到近彼岸, 自身两脚跳上岸时, 才是真佛法, 及已上岸, 连佛法亦不有, 一切清净无余, 斯则名为佛矣。<br />
　　问: 佛法何以要分宗? <br />
　　答: 佛本不分宗, 是为后来人方便, 然反分门户之累。如守戒为律宗, 本来戒体戒相具足, 利根人原可一悟成佛, 但愚人一法不能开悟, 势必加行他宗, 故律宗者, 以律法归于宗也, 非仅以律为宗也。禅者, 以禅定法归宗也, 非仅以禅为宗也。又修禅者, 非不修戒律, 且戒律亦有初学久修深浅之不同, 方法亦宜随变, 非废之也。净土宗者, 亦以净土法归宗也, 归宗后, 方可往生, 然往生咒, 密宗也, 斋戒, 律宗也, 发愿, 心宗也, 尚必以各宗为辅, 始可行坚证实。若专以净土为宗, 则鄙小之见, 必不肯兼修他宗, 而立秽净之劣见。今之不求自己功行, 发愿往生, 一味谤他宗分门户之辈, 已背净义, 非佛弟子, 断不能往生, 故分宗非佛之本旨也。<br />
　　问: 然则分宗究有碍否? <br />
　　答: 曰无碍, 只要明白宗旨, 分宗为便于专一起见, 乃一门深入之意, 不故立门户则可, 而分宗之义, 因各人根器不同, 有性所近者, 故立先后, 及将到彼岸时, 则同一归宗矣, 亦不至执取一法矣, 譬如大学中学之课本, 自异于小学也, 非小学为劣而大学为胜也。<br />
　　问: 各宗归宗之义可略示否? <br />
　　答: 可以。佛法各宗, 有直证过渡二种, 兹约述如下: <br />
　　( 一) 过渡者, 先使修至万法归一后, 更由一归宗者也。<br />
　　甲、相宗, 破相无余, 然后归性者。<br />
　　乙、律宗, 以戒律摄心于一, 然后证入法空见性者。<br />
　　丙、天台, 先修一心三观成就, 然后空观见性者。<br />
　　丁、净土, 先修至一心不乱, 证入阿裨拔致往生后, 再修至华开见佛者。<br />
　　戊、密宗, 此指东藏现行所传诸密法, 先由事相仪规, 摄心归一, 然后再修无相密, 直证悉地者。<br />
　　( 二) 直证者, 下手即寻一归何处, 直指心田者, 此必随根而授, 非可普传, 且有仗佛力与自力二种。<br />
　　己、禅宗, 此不假文字语言诸法, 仗自力一意寻参证入者, 以仗自力故, 非二三十年不能澈了, 且痛师资之日少, 加以时代不同, 根器日薄, 无人敢于问津, 不得已求过渡法以自了, 转入他门, 此最可痛心者也。惟佛法无灭时, 以佛性无灭时也, 今之入佛者, 皆具夙世因缘, 利根亦自有人, 徒以师资太少, 接引乏人, 遂都湮没。今于禅宗衰落之际, 忽有异军突起, 为宗下开一无上方便法门, 则无相密心中心法出世因缘也。此法至今不过十年, 于民国十七年( 1928 年) 行于世, 此十年中, 亲证心地见实相者, 不可胜数, 以无不与禅宗相接, 世遂以禅密名之, 虽于名法未合, 而事实如是耳。<br />
　　庚、印心宗, 即心中心密, 此仗佛力, 三密加持, 不重有相, 唯证心田。以一切修法, 为大愚阿阇黎庐山亲证后特定之法, 故后人依之而修, 必可于二三年内证入, 无三十年问津之苦矣。在初, 世人只知为密法, 而未了直证心田与禅宗会合之理。至十九年后, 大师临隐去时开九次般若法会, 始以密意示人, 当初受法者, 七万余人, 中途不疑退者, 不过百也, 而与于九次会者, 只四十人耳, 故未尝味而谈味者, 终难明其奥妙, 何可以口舌争耶。<br />
　　问: 在中国<a href="http://www.foxue.org/" target="_blank" class="keylink">佛教</a>中, 以何宗为大? <br />
　　答: 法无大小也, 论人数, 一若净土为多, 然真往生者极少。只禅宗一门, 其潜力最大, 中国之所独有, 推行于日本台湾等地, 印度反无矣。国内修禅定者, 向不与世通, 而国人根器特异, 如老幼男女内道外道, 莫不喜欢金刚般若经、心经、坛经与弥陀经也, 可见其潜势力之大矣。世人每以弥陀经为净土经, 不知其为禅宗之要经也, 修净土者, 只行其上半部, 慕其极乐而已, 未能通达实相之妙, 如不通宗者, 决难得其妙谛, 会内同人, 自修心中心法, 印入心地后, 无不喜诵此经, 此经亦最难解, 非可以文字语言表者, 本舍于第四年始讲此经, 亦意在融通各宗, 勿分门户耳, 此各宗之大略也。<br />
　　问: 入佛明宗, 下手之法如何? <br />
　　答: 此无定法, 当随机而决, 授法前, 先审其人, 然后付法, 本舍印有《乙亥讲演录》一书, 虽觉简陋, 然尚不致误人, 内分启机、正修、印证三门, 亦为入门者方便, 而以明宗为第一义也。<br />
　　问: 心中心法人人可修否? <br />
　　答: 未可定也, 在未修心中心之前, 另有他法可授, 用以接引也。<br />
　　问: 印心精舍何以亦参用禅宗语录诸书? <br />
　　答: 非用也, 借以考证其内证之深浅而已, 在未明心地前, 亦在不许看之列, 不独此也, 读经亦在其后, 以早读仍无用耳。<br />
　　问: 修心中心法后, 即可了生死耶? <br />
　　答: 生死之了不了, 在自己而不在法, 如自己不痛切, 任何妙法皆无所用之, 以此等人, 佛亦无可奈何也。心中心法, 未必人人当机, 在各人因缘耳。<br />
　　问: 禅宗何以称为宗下? <br />
　　答: 禅宗比较他宗, 至为简捷了当, 以无教相可名, 故曰宗下。不知禅定法亦尚未归宗, 宗者, 究竟寂灭之圆觉实相也, 空净无染, 更无法之可言。今言禅定, 即未离法, 即不是本相, 故未名宗。是以禅宗者, 以禅定法归宗也, 非禅即为宗也, 及至归宗, 并禅亦不有耳。<br />
　　问: 一切法门, 是否先以销除种种习气, 抑先以明心为主? <br />
　　答: 此问至为紧要, 世人纷纭莫决, 即是此点, 当知先明心地, 后除习气, 是千古不磨之定论, 心地不明, 如入暗室而不开灯, 虽欲整理一切颠倒, 实无办法。习气是现行幻心之流转, 如摇动之灯, 光虽迷闪, 究无碍于火也。故人虽颠倒, 乃一时之迷醉, 其佛性本体无二也。通达不二者, 自能釜底抽薪, 不从习气上下手, 先从觉上着力, 一觉即回复本来, 否则硬制习气, 见功于一时, 而非彻底清了, 久久外境力强, 又被境夺。入暗室而言整理, 岂非盲修瞎练也哉。<br />
　　问: 各宗归宗之法, 其义云何? <br />
　　答: 各宗各法, 意在借用, 必修至法空, 归到心地本来面目, 方得名了。如戒律者, 人徒知以守戒律为宗, 此是方便初学人说法, 论其究竟, 必以空戒为义。以戒者, 戒其心也, 心既空矣, 则能所两忘, 善恶都净, 无可戒者, 斯名得戒, 又名戒具足, 他宗亦同此义也。<br />
　　问: 净宗念佛之义云何? <br />
　　答: 念佛直接生西, 非念佛之义也, 以念佛法摄心归一, 自净其土, 方可入弥陀愿海, 而与诸上善人相合, 以众生生者, 皆必阿裨拔致也, 此名不动地, 非明心者, 不能如是。故念佛者, 改念贪念嗔念痴之习, 而习于念佛念法念僧也, 常念于佛者, 时时不忘觉性, 不离本来也, 此名真念佛。古人念佛, 不似今人之口唱, 古人时刻不放松, 时刻念佛, 二六时中, 不杂用心者, 即处处不忘本来, 非故作如是, 亦熟极功深, 打成一片, 流露于不觉耳。又古人念佛, 只在当下一句, 若已生若今生若当生, 非若今人之求于死时, 以顶暖即为上生, 是重于临时, 而不求于平日, 欺人自欺, 可胜叹哉。<br />
　　问: 带业往生之义云何? <br />
　　答: 带业者, 其习气未净也, 彼以愿力足, 行持坚, 心已摄一, 故可往生, 至于三业尚未清净无余, 不能成佛, 况菩萨亦尚有习气耶。<br />
　　问: 密宗即生成佛之义云何? <br />
　　答: 此言明心后, 显法身见实相, 为成佛也, 非习气亦净也, 惟证法身后, 除习气方有办法, 方入正修, 非于此生, 并习气亦净尽也。<br />
　　问: 尝见许多用功人, 多年苦行卓绝, 然终不易得究竟, 到了仍无把鼻者, 是何原因? <br />
　　答: 此有数因, 其咎半亦在师, 师无方便力, 识其根器, 一也。不予以合机之法, 二也。自己未先彻悟, 不得不袭老法以示人, 不知变通, 三也。未能预杜学者病根, 四也。为学人解义未清, 入于盲修, 五也。故立门户, 六也。强分胜劣而求名闻, 七也。<br />
　　至学人之自误者, 一曰求佛不求己, 二曰考师不考己, 三曰多依赖性而贪省事, 四曰心不痛切而少恒, 五曰性急多疑, 六曰不肯于人事上练心, 七曰器量太小而福薄, 八曰贡高我慢, 不虚心而疾入, 九曰善恶之见太深, 十曰不明本来。此皆误人而自误者也。<br />
　　问: 何谓解义未清? <br />
　　答: 如初为人说法, 必为彻解法义, 方不致中迷疑误, 如定字空字佛字无字等, 皆不可依表面字义而简释者也。定者, 非如木石不动之定, 虽于动中, 心不被境夺而惑乱, 此为定也。空者, 非有无之谓, 乃一切正有时, 其体无自性, 本来空寂, 不住不执取之为空也。佛者, 非单指佛言, 凡觉, 凡寂, 以及本来实相, 皆名为佛也。无者, 非有无之无, 乃毋执取之谓也。诸如此类, 非反复阐明, 学人必至误解, 引人盲修, 可不惧哉。<br />
　　问: 修持之法, 究有次第否? <br />
　　答: 本无次第, 但亦可假定如后: 一曰先明根本, 以明心见性为主, 二曰除习气, 三曰除余习。初步功夫, 非仗法不可, 然自力为主要。二步功夫, 全在人事上练心, 第三步, 在意境松活念念不忘, 而勿执取于法, 恐反不活泼也。又初见道, 次为修道, 次为明道, 次为证道, 次为运道, 运用之也, 次为空道, 即空法也, 再次为忘道, 此空空也, 如是刻刻不离于道而无道见, 斯得大自在矣。<br />
　　问: 究如何而合学佛之本旨? <br />
　　答: 在不惑二字, 众生无不由惑造业, 因业受苦, 苦复为惑, 今以慧破惑而解空, 因空而得定, 定则慧生, 以此三轮, 破彼三轮也。<br />
　　问: 学佛之大机大用究安在? <br />
　　答: 在定慧体三力。定力强, 心自不能惑, 不淫不屈不移是也, 慧力足, 则识见远大, 因果明了, 自然不入恶也, 由此二者, 自然身体力强, 方足以任大事。凡一国家之兴替, 赖乎民族精神, 此真正民力, 用之于世, 方为国利民福, 得佛法之大机大用矣。故佛法非消极自了, 正是积极用世, 杀生成仁者, 非具大布施之精神不能。故佛法必以明心为第一义, 惜世人了解者少, 仅以死后往生西方, 自了消极目之, 其咎在人, 非法之误, 岂不冤哉。<br />
　　问: 理解无补于事修, 则事修有成, 理终无所用之, 是可废弃之矣? <br />
　　答: 理解者, 所以正事修者也, 如地图是理解, 行路是事修, 两无碍也。若一味读地图而不走路, 固属不可, 但不看地图, 一味瞎走, 亦不可也。且理者, 事之蕴于心者也, 心中事也, 事者, 理之表于境者也, 境上理也, 理事不二, 两无伤也。惟世人有偏执之病, 强分胜劣, 失之远矣。<br />
　　问: 佛与菩萨, 菩萨与金刚何别? <br />
　　答: 世人偏执好分别, 每以佛为最, 菩萨次之, 金刚又次之, 不知一切众生都是佛, 何况菩萨乎。惟菩萨者, 功行未圆者也, 其实明心菩萨, 即是佛位。佛是寂灭之性体, 菩萨金刚乃慈悲之妙用。在三昧定中是佛, 由三昧起, 广度群品, 是菩萨。于诸行中, 了无法见, 动静一如者为佛, 能所未忘, 法见尚在者为菩萨。又温和顺度者为菩萨, 忿怒逆度者为金刚, 同一菩萨慈悲也。又弘法者为菩萨, 护法者为金刚, 然而护亦弘也, 皆方便也, 知方便则魔亦化为佛矣。<br />
　　问: 何以魔力如是之大? <br />
　　答: 初学人不辨魔佛之义, 遂若惊弓之鸟矣, 当知魔亦佛也。只此一念, 颠倒惑乱者为魔, 故从麻从鬼, 鬼多如麻, 其乱可知。妄心分别颠倒, 亦由是耳, 若此一念清净无染, 了无执住, 内魔既息, 外魔亦亡。息者归入自心也, 以魔佛同一为我之本体, 故其力相同而相对。识得根本, 魔军自破, 顿开佛慧, 文殊亦难与辩义, 此言心转般若, 其妙如是。学人当从佛上用功, 勿从魔上生怖畏, 自己不肯用功, 见他人过处, 才是魔耳。<br />
　　问: 开悟之人将如何考测之耶? <br />
　　答: 开悟者, 悟于心也, 此学人自己事, 他人何可测度。惟过来人知过来事, 不开悟者, 不能测他人功行之浅深与所证入之如何程度也。今之妄评某焉开悟, 某焉成魔者, 必其人先已成佛而可, 或其人做过魔子, 何也, 如考场中之主考, 其学识必过人而可, 否则妄评颠倒, 即成大妄。为一时之快论, 其罪小, 若由是而阻他人进步, 则罪大矣, 此口业中之绮语是也。<br />
　　问: 初发明道人, 往往流露骄慢之习, 何也? <br />
　　答: 骄者, 自恃其所有也, 此亦非他人可测, 世人徒见其不逊, 以为骄, 然则师之与弟子, 加以棒喝, 此亦名为骄耶, 同门中直道而行, 直言规过, 亦岂可名为骄耶。总因世人责人严, 已成为习, 不受直言, 但见其骄, 而不知其用意也。又初发明道人, 以欢喜之流露, 不觉手舞足蹈, 而对方嫉忌之根未除, 宜有此误会。又骄之为害, 入于自是, 学业不进矣, 此属害己, 未有误于人者也。至于明道人, 已有师资之位, 若其人能受其呵斥, 福缘已属不浅, 当感激之不暇, 岂可以骄慢目之。又患人骄慢者, 其人亦必骄于人者也, 倘为彼之骄慢所动, 即我生死之可怖, 又安知彼之故作此态以试我耶, 故君子必自反也。<br />
　　问: 往生之义可开示否? <br />
　　答: 学人当先知往者惟心, 动愿即已成就, 如静坐而观九宇, 万千世界, 无不包藏于怀, 则西方世界, 亦在我包藏之中矣, 万物皆备于我, 更有何来去耶。<br />
　　问: 学人入佛, 多自阻碍, 其最甚者, 果属何事? <br />
　　答: 惟量小二字, 为阻道之最, 佛故首重布施, 以众生但知执我, 我执愈强, 其量越小, 不能发大心承当, 一也。见小事即惊怖, 大事更不堪矣, 二也。好与人争胜, 坚执勿舍, 三也。其机呆钝不灵, 四也。善恶之见难除, 五也。为说平等不二法, 必不堪承受, 六也。虽布施亦只限于有相, 而小者更不能舍去我见, 为真正之大布施, 七也。此关不破, 则一切学问, 皆难深入。凡中途疑阻者, 皆此因缘耳。<br />
　　问: 有人云一切革新, 佛法亦应革新, 然否? <br />
　　答: 非是, 心无新旧, 佛法亦然, 不可革新, 当云复旧, 因已失其本来也。惟方法允宜变通, 切不可胶执一法, 因时代不同, 因缘亦异, 人性又习于浮动, 断不肯拘守一法, 入无相门, 比较尤难, 当以多法引之, 先使感有兴趣, 然后可言上乘。<br />
　　问: 今有两种人, 一为拘谨, 一为浮活, 此二等人, 谁先成佛? <br />
　　答: 先后本难预定, 比较则以浮动者为易, 因由活而定, 尚有办法, 由拘谨而转活泼则极难也。<br />
　　问: 善人与恶人比较又如何? <br />
　　答: 善人有不等之善, 由恶而转善者较易, 因其机性, 本已活泼也。恶亦有不等之恶, 五逆十恶人, 比较容易, 因其胆识先具, 只不觉耳。若疲软取巧虚伪不实之人, 尤甚于恶, 是为甚难, 因其病在骨, 如得痿症者必死, 五逆十恶, 如火症伤寒, 虽险而可救, 然不就医不服药皆无用耳。<br />
　　问: 近代众生, 于何类中根器比较为利? <br />
　　答: 此有五种, 一外道中人, 二青年学子, 三政客, 四摩登女子, 五优伶界中人, 此中根器好者居多。因外道中人肯吃苦勤修; 青年学子好奇, 而有勇气; 政客多思想; 摩登女子, 男女之见不坚; 优伶时时逢场作戏, 易悟入于幻, 皆可造者也。惜调伏之不易, 彼不信则已, 一信则精进甚速耳。<br />
　　问: 同一学佛多年人, 何故成就各不同耶? <br />
　　答: 学佛不当以年计, 当以世计, 因不于一佛二佛种善根也, 在今世, 甲为年多功深, 论多世, 则乙又居上, 故后学之不可轻也, 知此则亦勿骄于人矣。<br />
　　问: 欧美人可学佛否? <br />
　　答: 有何不可, 但入无相大乘, 则甚少, 因彼视生活太重, 而我见过深也, 惟法国人比较不同, 因富于感情, 思想多喜自在爽逸, 故多诗人, 而古意盎然, 其国地位, 又居欧洲之中心, 如中国之长江流域, 民性灵活深默, 故可学佛。<br />
　　问: 佛法不外体用, 用之义可得闻否? <br />
　　答: 佛法论体则一, 论用则无量, 般若妙用无尽。佛故说般若垂三十年, 重重无尽, 几无一经不说般若, 皆由用以显体也。心经中菩萨与三世佛, 无不依此, 况众生而可外此耶, 虽然, 心地不明, 般若不启。简言之, 学佛只此一事, 无他事也。<br />
　　问: 佛说许多经, 演许多法, 乃佛与祖师, 又云无一法示人, 何也? <br />
　　答: 以本来诸法空相故, 恐学人之执取也, 且法属借用, 法不净, 则生死不了耳。<br />
　　问: 禅宗妙处虽不可说, 究可表否? <br />
　　答: 妙无形相, 非可指授, 故不可说。以已知者, 则不必说, 不知者, 则虽说而亦无用, 惟同证意境者, 亦非不可说也。禅宗妙处, 在一逼字, 逼其觅自己之本来平等不动之相貌, 根利者一觅即得, 一得即承当, 一承当即通达无余, 凡所有相, 所有法, 当体解空净尽, 即是成佛, 毫不犹豫客气。所难者, 不逼不觅则不见, 正逼正觅时, 又已非本来平等不动相貌矣, 重不得, 轻不得, 是为甚难。且死参不活, 钝根人, 虽三十年, 亦未必能罢参耳。<br />
　　问: 何谓信具足? <br />
　　答: 信佛, 信自己是佛, 信一切众生皆是佛。信师, 信法, 信一切法空, 皆不名信具足。必信自己之本来面目, 如是如是, 方名信具足, 而行愿等等, 方肯真切实。<br />
　　问: 修心之义云何? <br />
　　答: 凡物有成坏者, 方可言修, 心非物也, 无杂无坏, 云何而可言修耶, 惟有迷觉, 故心只可言明, 明心则性自见, 般若自开, 学佛者, 只此一事, 无他事也。<br />
　　问: 习气为害, 固知之矣, 但明知而不能除, 此为人生大患, 如何可消除之耶? <br />
　　答: 习气者, 心垢也, 心上起垢, 还从心除, 此不足患也, 只要明心开觉, 用般若以扫荡之, 习气自然而除, 今人不从根上着手, 故虽行持多年, 终无办法, 所有习气, 只是暂止, 或压住不起, 遇缘复生, 学者应当知明心是第一关键, 若不于今生彻了, 来世倘有因缘, 仍必从此门入也, 余前注释《圆觉经抉隐》, 于此义最详, 可一参阅。<br />
　　问: 佛与众生, 固知有别, 然最要点究在何处? <br />
　　答: 佛与众生, 体实不二, 用却不同; 性实不二, 心却不同; 识实不二, 智却不同; 众生如能心起妙用, 转识成智, 即完全与佛不二, 但因缘不同而已。<br />
　　问: 心净则佛土净, 心又如何净法? <br />
　　答: 只要认识本来, 心之不净者, 由于见不净, 见由我执而起, 执又因见而坚, 见成为习, 则逆我见者, 憎恶之念自生, 种种烦恼起, 心亦不平等矣。净者, 无染之谓, 如善恶二字, 不能不分别, 但切不可坚固执取分别, 如恶人作恶, 为环境所驱, 初非本坏, 既成为习, 视为当然, 但其本体性, 毕竟无杂无坏也, 我如起妙观之用, 知世间一切, 法尔如是, 自然平等智开, 譬如我父兄子弟, 素性本极和顺, 偶然饮酒过量狂醉颠倒, 正醉时, 虽一切不可理喻, 究不可视为非父兄也, 以明日酒醒, 全复本来矣, 世人严于责人, 断不肯以酒醉之父兄为比量观。为我见所障, 此妙观智之所以难启, 而平等智之不开也, 推求其根, 仍由八识大圆镜智之未得, 体不立而言用, 心不明而求净, 此即因果颠倒, 可叹可叹。<br />
　　问: 因果之理如何? <br />
　　答: 因果者, 天经地义, 不可动摇之律也, 世间一切一切, 步步不能离因果。今言因果者, 只说报应因果, 使广博无量之义, 缩成微末浅小之理, 岂不可痛。世事纷坛, 人心颠倒, 战争之果, 动死千万, 其因果可谓大矣广矣, 密矣远矣。得如此痛苦之果, 而人尚不悟, 则因果之不明, 可深痛也。言因果者, 但说报应二字, 欲求其回头, 等于杯水车薪耶。况谈因果者, 其人多半不明因果, 闻我言者, 纵不恼怨, 亦必心不为然。不知学佛不从明心下手, 即是不明因果; 不求先开般若, 而欲求除习气, 即是不明因果; 不达自己是因佛, 即是不明因果; 眼前一切是因果; 明明如是, 我却被境夺, 即是不明因果; 执我为因, 颠倒为果, 不痛切除我见者, 皆不明因果者也; 不以眼前明白痛苦事告诫人, 而以未来不可见之报应, 希望愚人信入, 即是不明因果; 人未有不自明而可明人者也。是以众生不知因果, 凡夫怕果, 二乘怕因, 菩萨不昧因果, 佛则了了因果, 人如不明因果, 与盲人何异, 学者慎勿轻于因果哉。<br />
　　问: 前闻开示云, 世间恶事, 多半是善人所作, 其义未明, 乞再开示? <br />
　　答: 善恶等事, 都因见而立, 见之坚固执持者, 其脑中影象勿舍, 日久自然引出, 照样去做矣。善人对于恶事以疾恶之深, 影象亦深印勿忘。如种种残虐酷刑方法, 本来不著意, 乃因善念过切之反动而留于心, 一遇机会即无形引出, 再加心未平等, 一时嗔心之难制, 过情之举, 势所必然。前清某抚军嫉恶而好名, 一年中杀人逾万, 其冤枉者无数, 民不堪其虐, 当时彼无刻不想做好官也, 岂知其为恶之过甚, 而终以自杀哉。故心地不明, 则见不净, 虽善亦必辗转归入于恶, 以未究竟耳。<br />
　　问: 修法功行, 有紧有松, 有收有放, 其义云何? <br />
　　答: 修行只是练心, 调伏其心, 不离一切人事, 用心处, 要时紧时松, 紧者, 防严之意, 恐其放逸也, 松者, 圆通之意, 恐其胶执也, 故律己宜紧, 对人宜放, 用法时当收, 则易精进, 不用时当放, 则机可灵活, 是谓调伏, 冀得自在而已。<br />
　　问: 世人何故性多活动, 学佛求定, 是此意否? <br />
　　答: 世人在表面, 似乎活动居多, 其实定亦不少, 惟非慧定而属顽定, 如人人有一我见, 始终不放松, 不肯半点通融也, 倘肯活动, 亦自让步少争, 世界和平, 基于此矣, 其人之痛苦烦恼, 亦自此减矣。<br />
　　问: 音属于耳, 何以名观, 观世音菩萨之圣号, 又所何义? <br />
　　答: 见虽心见, 非关于目, 闻亦如是, 当初大士由耳根悟入闻性, 因而得道, 故名。此慧心内发者也。盖一切音声得闻者, 无不由外来, 入于耳而能听, 遂以为听之功能, 全属于耳矣, 然心中起念, 一切声浪, 宛然在耳, 外实无声, 亦未过耳, 则此可听之功能, 在心乎, 在耳乎, 由此悟入, 亦性起妙观之用, 故曰观音。由此而起普世同体大悲, 知世间一切众生, 亦复如是, 同具佛性, 故名观世音。南瞻部洲众生, 耳根最利, 故与大士缘最深也。又普陀落伽山, 在印度洋之正南, 无神通不能往, 非今之浙东海外普陀也。<br />
　　问: 地藏、文殊、普贤、观音四大士, 何以有地水火风之别? <br />
　　答: 地藏王者, 悟自己之心地宝藏而成道者也, 故属地, 此系自悟成道, 然不忘度生大愿, 地狱不空誓不成佛, 实则早已成佛, 作此语者, 恐人之徒知自修而不发大心, 甘作罗汉也。其慈悲大愿即是观音, 观音慈和若水, 万物赖水而生, 得大悲水以为饶益, 故观音属水, 地藏经第十二品, 佛说观音与世人特具因缘, 意在利己利他, 虽非二事, 而大士合为一也。但此非修行不可, 精进勇猛, 若大柴大火, 如普贤之行愿, 故普贤属火。及其所行成就, 般若之圆转妙用, 清凉活泼如风, 故文殊属风。合此四大士者, 即成为佛, 成佛因缘, 终不离此四法, 固以寂灭之体为佛, 而般若灵妙之用为菩萨矣。<br />
　　问: 智与识何别? <br />
　　答: 无别也, 智亦识也, 以无识即不能启智, 惟识之圆通方便而究竟者, 乃为智耳, 皆同属于幻心, 毕竟非有, 故曰无智亦无得, 以无所得故。<br />
　　问: 何谓神通? <br />
　　答: 神者智也, 通者达也, 智足以通达一切, 不受境夺者, 曰大神通。<br />
　　问: 佛何以有六通? <br />
　　答: 五通外道皆有, 独无道通, 以无智也。佛则定慧成就, 以六通为体而五通为用, 故道家之五通是修得, 终必退转; 佛家五通是证得, 由体起用, 无尽藏也。<br />
　　问: 道家宗旨, 是否专求肉体长生? <br />
　　答: 不尽然也, 道宗久已失传, 今之道者, 已失道之宗旨, 但取于术, 去道益远, 即养身之术, 亦未得其全, 真正道宗, 亦在练心, 惟仅做到万法归一, 惜未见性, 故不能空法, 再进一步, 与佛不二矣。余前著有《道法宗源》一文, 为日后接引道众之用, 其度鬼治病诸术, 密亦有之, 此属用而非体, 修行当以得体为先, 孔子所谓先立乎其大者是也, 是以通佛即通道, 其间不可以寸。初学者, 门户之见过深, 一言道教, 即存鄙弃之见, 此即非佛法广大之愿, 不能成佛也。<br />
　　问: 内道外道不应分耶? <br />
　　答: 为初学人定宗旨, 勿入歧途, 以乱正修, 原不可无分别也, 不知明体达用, 即不应有此见矣。且学佛而不内究心地, 外取诸相, 即皈依外道也。纯阳祖师皈依黄龙后, 自恨从前用心之错, 是外道而内道矣, 知此又何伤乎。<br />
　　问: 纯阳之义作何解? <br />
　　答: 此即直心道场之意, 凡心地光大者, 纯乎阳明, 一有我见, 即入阴魔, 安能成道。<br />
　　问: 大小乘之义云何? <br />
　　答: 分大小乘者, 法之前方便也, 为初学人不能直受, 故以小乘引之, 若已明根本, 当启般若妙用, 更无定法。《法华经》言: 只有一乘者, 并此一乘亦不可得也。<br />
　　问: 如何而可名善知识? <br />
　　答: 善者善巧, 知者知人之病根所在, 而以药为之对治, 以方便力度生者, 曰善知识。但其人不必尽有学问, 一言微中, 足以启发人者, 亦善知识也。然有人本有学问, 而无善巧方便之力, 亦非善知识也。孔子曰, 三人行, 必有吾师也。是恶人亦可为我善知识, 在我之自择耳, 惟盲于目者, 有色不见, 终无用也, 能见则自己亦善知识矣。<br />
　　问: 佛何以不能度无缘之人? <br />
　　答: 缘之一字, 难言之矣, 无缘之人, 丝毫不可相强, 勉强而行, 必多烦恼。人妄想名利而不可得, 因贪而嗔, 亦无缘而强求者也。如其人之不可度, 菩萨以慈心过切, 往往强而行之, 亦未达因缘者也。终不免微细烦恼, 是法见未净, 故菩萨亦称众生。又缘者, 前因也, 假使无前因, 今亦无缘。如人有奴仆, 夙世亦为人服务者, 不必定有此事, 要有此平等心量, 其福德亦已不可思议。佛为菩萨时, 无一事无一时不与人结缘, 遂成此佛土庄严。故知为人者, 即以为己, 愚人不肯为人结缘, 以为利己, 而不知其自害也, 是可怜悯者。又人事往来, 无非相对, 借人一金, 只还一金耳, 若为人结缘, 救济于患难之中, 则还报者, 必十百倍也, 设有不还则亦了结前缘, 或放账于未来, 因因果果, 无有不报者矣。<br />
　　问: 世法出世法应分别否? <br />
　　答: 论事固有可分, 论性体则不能分也, 亦不可分也, 当知动心即已入世, 若与世事和同, 而心不系染, 即名出世。<br />
　　问: 出家之理如何? <br />
　　答: 为烦恼故遂欲出家, 大乘人不以儿女家庭为家也, 必以回家为出家。回家者, 回复本来清净无染之德性, 明心后, 一切无碍, 名回家, 亦名真出家。若执取清净, 厌恶尘劳, 即永无出家之日, 其表威仪者, 是尊重佛制, 方便利众之法。然必自己先明根本, 堪以度众, 再显此威仪不迟。倘父母在堂, 人子之义未尽, 佛本不许, 以佛门中无不孝之佛子也, 纵身出家, 亦负养亲之义而背佛矣。又真明心者, 必不以喧静动其心, 心既平等, 会入不二, 便无此分别矣。<br />
　　问: 佛有分别否? <br />
　　答: 分别有善不善, 善分别者为佛, 于第一义则不动, 以动定一如也。<br />
　　问: 佛出门乞食时, 闻亦有人戏以鱼肉布施者是否? <br />
　　答: 小乘经上或有说者, 然佛亦必受也, 佛已无心于腥素之别, 但见为食料而已, 菩萨则稍异, 先为鱼肉加持咒力而后食, 对施者亦无憎恶之念, 外此者, 必憎怨而起口舌矣, 是口素而心未必素耳。<br />
　　问: 修道人何以必要根器? <br />
　　答: 凡人根器, 论本体原无利钝, 惟因缘不同, 习性亦异, 故有高下之别, 如农夫之于农事, 文人之于翰墨, 军人之于战略, 工师之于机械, 各有所长, 易地而处, 皆为钝根矣, 修道人惟以心量广大, 意境活泼, 于世事不易动心惊怖, 聪明而又肯老实者, 为上上根。故择修道人如择璧玉以为印玺, 第一择大料而质地精良, 第二良工之雕琢, 第三打磨光润, 第四入土以去火气, 然后可成全材而供诸庙堂之上。是善根者, 质料之精良也, 因缘者, 得良工以至入土出土也, 供庙堂者, 福德也, 三者不可缺一, 且必多具也。<br />
　　问: 师与弟子间之关系, 何者为最重要? <br />
　　答: 曰缘, 为师者尤当知缘, 缘有满时, 切不可强, 不见机而逆者, 必至吃力不讨好也, 且求道者, 尤不可止于一师, 善才五十三参, 苟能归自性般若, 则五十三者, 仍一师耳, 然未可责望于今日之新学也。君子之交淡如水, 恐缘之尽也, 惟已超出世间者, 不在此列, 缘之久暂, 在义不在事, 论事有长短, 论义则无尽, 非世情可得而限之也。<br />
　　问: 上报四恩之义云何? <br />
　　答: 四恩者: 一父母, 二国王, 三佛天, 四师长。余意更有四, 一父母, 如建大屋, 予我以大地, 先得为人之基本; 二师长, 为古圣先师, 及天之师长, 为我先打脚跟, 立孝弟忠信礼义廉耻之八础; 三佛菩萨, 由此大厦庄严, 可以建筑; 四众生, 一切顺逆诸境, 皆属雕刻打磨因缘, 赖以完成。此四恩者, 同一难报, 难者, 言不可以世情为报也, 世情为相对, 故分厚薄而有尽时, 此则不能分也。余一生最怕负债, 若此债者, 则又无法偿还之矣, 虽我粉身碎骨, 亦难酬佛恩师恩之高谊, 其惟弘法利生乎。又凡人如发心成佛, 佛天欢喜无量, 冥中自得护念, 亲恩与众生恩之报酬亦由此成就矣。<br />
　　问: 何者为人生最第一最重要最便宜之事? <br />
　　答: 人生以成佛为最上第一希有之事, 以明心为最重要之事, 以通达世出世法为最便宜之事。<br />
　　问: 人生以何事为最痛苦? <br />
　　答: 以心不安为最痛苦, 不安都由不空, 不空则不知足。凡有所求者, 必因缺乏而起, 如是, 求富必是贫相, 求贵必是贱相, 佛以一切不求, 而福德尊贵, 不可比拟矣。人每疑佛必不取富贵, 不知佛原不取, 而亦不厌弃也, 随因缘而转, 来亦不拒。古之帝王亦多矣, 独尧舜为圣, 何也, 以心德巍巍, 不可臆测, 其能弃天下者, 正其取天下时, 不以天下动其心也, 不似后人之患得患失也。<br />
　　问: 密宗以定慧交资为主, 则戒岂可以不修耶? <br />
　　答: 戒定慧三德, 缺一不可, 密宗最重戒, 惟修法与他宗不同, 以定慧中已得戒也。学人当知戒者有因地戒, 使心之不惑不流, 自离于恶也。有果地戒, 警过去之恶行而忏悔之也。若以定为体, 慧为用, 体用一如, 则心自空寂, 空则自定, 定则慧生, 定慧交资, 念不妄发, 无恶可戒, 此真戒者也。如手结印, 不能再作杀盗淫矣, 此身戒也, 口持咒, 不能行口四恶矣, 此口戒也, 心无妄缘, 贪嗔痴念自止矣, 此意戒也。三业齐修, 既已清净, 更有何恶之可现, 恶既不有, 戒亦何用, 不戒之戒, 不修之修, 证得于自然, 而非他人可见, 小乘偏于有相而重威仪, 此所以真实者少, 虚构者多耳。<br />
　　问: 念佛之法自不专重口念, 但如何方为究竟? <br />
　　答: 念佛有数义, 口持名号, 心知有佛, 一也; 由愿心出发, 敬仰赞叹, 不觉流露于口念, 心口同一称扬, 二也; 明弥陀者, 乃三身圆满之义, 此表性与相之两合, 三也; 如证入无生之体, 光明之用, 则动静语默无一非佛, 四也。四者全备, 方名究竟, 若徒知口念, 且以多为胜而不从心行, 此是唱佛, 非念佛矣。<br />
　　问: 何谓不念而念, 又何谓不持而念? <br />
　　答: 不念而念者, 不必定欲口念而自然心念者也, 不持而念者, 以未证三昧之人, 于正念时, 一有外境, 即被牵摄而移去, 自然念断, 再欲念时, 又必重行提起, 此必再持而方可念者也, 若已证三昧之人, 于正念时, 虽有外境前来, 非不见闻觉知, 然不被其引, 仍可接念, 即口中断而心未尝移也, 不劳再持而起, 此即绵绵不断, 距打成一片时不远矣, 故曰不持而念。<br />
　　问: 修禅净密, 三者孰难孰易? <br />
　　答: 无难易之分也, 当随根器而转, 因缘而定, 今不得已而分之。则密比较为易, 禅次之, 净土则最难, 凡方法越简, 得力越小, 成就亦不易。净土法, 于表面说, 但种善根, 自然容易, 若求往生, 非证到阿裨拔致不可, 必平日一心不乱者, 临终方不颠倒, 一为因, 一为果, 未有因未就而果可成者也。若净土以广义论, 即成就门, 无论何宗不到净土, 不名成就, 岂非难而又难, 弥陀经佛说五个难字, 尤以信为最难, 从可知矣, 今言易者, 欲作方便接引耳, 我今说了义者, 为最上乘说, 非立异也。<br />
　　问: 修禅宗者, 每若狂放不持戒律, 岂亦以定慧为义耶? <br />
　　答: 禅宗摄念观心时, 正是持戒, 戒者, 对治于恶也。世人作恶不外不知与惑二种, 不知者, 如婴儿之不知火, 以手执热也; 惑者, 明知其不可为而心被境夺, 主见不定, 不能自恃也, 若既觉矣, 决无再做之理, 惟小过往往轻忽, 不觉流露, 为对治故, 遂持于戒, 以戒其心也。禅宗为最上乘法, 自难与初学者并论, 彼以根本初明, 如子觅母, 数十年辛苦, 一旦忽见, 喜极而泣, 手舞足蹈, 亦属恒情, 非病也, 况禅宗时时在练心, 有时举动, 非人可测, 遂以狂放目之, 不知彼自有不惑主见也。学人往往不自用功而妄测他人意境, 故有此见。<br />
　　问: 或谓居士未可弘法, 不知何意? <br />
　　答: 保持佛制威仪, 原当推尊比丘, 时至今日, 比丘居士, 当同生惭愧心, 更不应有此分别诤论也。佛门以法为重, 而不以人为重, 佛云, 人入黑暗险道, 有人以灯引路, 不可以引者为非人而弃拒之也, 古之维摩居士, 近世之杨仁山、王宏愿居士, 亦皆弘法者, 又何疑乎, 小乘中不得不保持名相, 遂失其真, 正法之堕, 即基于此。即如心中心法, 非不传于比丘, 奈无人肯出而担负, 岂可坐视不顾, 又此法最微密处, 比丘中极少参究, 现尚未有此经验人继起, 诸山长老, 德望自可钦敬, 但以所修不同, 于此法之密要, 方便力尚不足以启发学人, 当推当仁不让之义, 勿立此小见可也。<br />
　　问: 时至今日, 佛法衰落, 一切破败, 不可讳言, 不知何宗为最危险? <br />
　　答: 惟禅宗为最危险, 风雨飘摇, 正似残年风烛, 因时代不同也。其危险处有五, 一者佛门自相疑谤, 几以禅宗一门为可废, 尤以不幸而出于佛子之口。二者师资乏人, 日见缺少, 再一二十年, 宗下但存皮相。三者人之生活艰难, 不能一切放下, 用功二三十年, 而时不我待。四者环境不容其死修死参, 而政府又不明此法关系之重要, 不予提倡, 非有特殊因缘, 终难维持矣。五者宗门中接引方法, 不知稍事变通, 狮子身中虫, 自食狮子肉, 可不哀哉。<br />
　　问: <a href="http://www.foxue.org/" target="_blank" class="keylink">佛教</a>如何而可使普及? <br />
　　答: 普及一事, 是为甚难, 因教育事, 社会委诸学校, 自身完全放弃, 不如田野之间, 口头传语, 父以传子, 子以传孙, 简单扼要, 牢不可破, 民族精神, 潜伏于此。自风气一变, 民德日薄, 人心根本动摇, 富者淫奢而懒, 中等人鄙啬而小, 平民作伪而横, 轻重不分, 是非颠倒, 贵贱随利而定, 廉耻道丧, 此最反背佛教而大可忧者也。当知世间一切人事教育, 即是佛法, 是在政府之提倡, 至少限度, 取人在才德并重, 教育应重于政事, 本来政是辅教行之不及, 不是施教以助政也。佛教如欲普及, 宜多编佛教教科书, 而于一切小说电影, 于因果之理, 宜多所阐扬, 严禁诲盗诲淫, 即此可以深植佛教根基, 久久自然同化。此次世界大乱后, 种种反应发现, 如武力不足恃, 强权终不敌公理, 渐渐回头, 改弦更张, 佛法自然光大而普及也, 然亦在有心人之提倡耳。<br />
　　问: 凡人死后, 焚烧锡箔等, 或谓迷信, 或言有用, 二者究应何择? <br />
　　答: 凡人死后, 以意念为主, 其识神中如有此物, 彼自信人, 如其人生前本来不信, 则焚烧丝毫无用, 彼如信为有用, 则自然爱取矣。又其人死后入于鬼神道, 往往需此, 否则亦无所用矣。总之此等作为, 全由生前彼此贪财观念所起, 根本即是迷信, 然乃生前之迷, 非死后而迷也。见理明达者, 既不入于鬼道, 亦不乐有此幻物也。至于生人所用之钞票, 又与锡箔何异, 忽而可用, 忽而作废, 皆随幻心而转, 观于废票, 则亦勿讥笑于锡箔矣。<br />
　　问: 大士寻声救苦, 是救于果者也, 何以世间仍有许多苦恼, 不蒙垂救耶? <br />
　　答: 佛菩萨之垂训, 在使众生自己明白苦因, 都从心起, 心明则不惑, 恶业自除, 苦果自灭。倘自作业, 佛亦无可奈何也。至于寻声救苦, 乃大士慈悲愿力, 亦必人一心称名, 至心皈依, 方得相应, 正其一心称名时, 全乎是善, 未有善心与恶事可相应也, 故能免予苦难矣。又凡人有苦难, 是前因今果, 倘不能安分忍受, 乃复怨天尤人, 是难上加难, 重添恶业, 变为今因后果, 苦无尽期, 况寻声救苦者, 乃一时方便之力, 并可使他人之见闻者, 同发信心, 由是而皈佛, 依佛所教, 慎因断恶, 归入正道而得善果。今世间所以苦恼多者, 由于平日太无信心, 临时亦不起忏悔之念, 安得与佛相应乎, 非不蒙大士之垂救也。<br />
　　问: 经有四依四不依, 曰依法不依人, 依义不依文, 依智不依识, 依了义不依不了义, 是否可作定论? <br />
　　答: 义即不定, 论即非义, 依与不依, 同属幻法。依法不依人者, 此对师言, 佛门以法为重, 苟其人所传者, 为如来正法, 则依止于法, 不必问其人之如何, 虽其人行有不足取法者, 系属其个人问题, 于正法无关, 不得因人废法而自误也。依义不依文者, 此言读经时, 不可拘执文字, 以译笔有不同, 抄写有笔误, 古今字解, 亦有变更, 当注重全经要义而融会之, 勿拘于一文一字, 及其音句也。如金刚经: 先世罪业则为消灭, 当得阿耨菩提句, 此当字, 论文可读平声, 作应当之当; 但通达般若妙义, 无时间前后来去诸相, 当下即是, 宜读作去声, 此依于义者也。依智不依识者, 以世人随识神流浪, 枉作许多苦恼, 若依于智, 则智者不惑, 圣凡之别, 在此一点。依了义不依不了义者, 佛法贵得究竟, 不了义者为方便, 了义者为彻底, 以何者为究竟, 则不辨自明矣。此四义也, 虽然亦非了义者, 仍属方便之谈, 余以为于法亦当依人, 盖非其人而传之, 非其师而从之, 非其根器而妄授之, 最是两误, 此不可不圆者一也。经固以义为重, 但文即义, 义即文耳, 是在人之活看, 不在文义之强分, 通则一切通, 不通则虽文义兼全之至理, 彼终不能融会, 此不可不圆者二也。智与识非一非二, 无识则智不启, 愚人不解, 分之为二, 离识求智, 从何下手, 以佛观之, 智识不二, 非可强分, 此不可不圆者三也。了义固是究竟, 但究竟亦属假名, 毕竟亦不可得, 方便以为究竟者, 言一切法皆如幻化, 知方便则无可不可, 其义斯圆, 此即了义也。不了义者, 义之未尽者也, 了义者, 义虽有尽, 终亦不可得也, 至不可得时, 无所谓了义不了义矣, 此不可不圆者四也。世人胶执我见, 必以为佛说法切切不可变更动摇, 不知佛正要众生之变化善用, 不独善用, 并也不可执取。以如来之法, 尚不可执取, 况我之法耶, 如是其病自除, 如医生下药, 原为除病, 病去药留, 又转他病, 遂并药亦去之。其防弊之周密圆到, 用意之慈悲广大, 真不可思议, 不善解之, 诚有负于佛之苦心矣, 其慎之哉。<br />
　　问: 佛门善书, 发心人普遍印送, 如是广行化度, 而信者仍属寥寥, 何也? <br />
　　答: 世人之看轻佛法, 正中此病, 盖世人专重外相, 以书坊发行诲盗诲淫之书, 尚代价数元数角不等, 而如此重要之书, 可以不费分文, 轻视之心, 油然而生矣。今必反其道而行之, 凡真发心者, 必不吝此小费, 且因出费关系, 必不漠视而轻弃, 反可用心一阅, 引之入胜矣。又书切不可太厚, 使入先见而生畏, 故度化法门, 亦当随时代而变通, 无定法也。<br />
　　问: 佛门比丘何以堕落至此, 不知如何补救? <br />
　　答: 比丘者, 无上士也, 人天师表, 岂可轻视, 论者归咎比丘之自取, 自无可讳言。不知为法者, 亦不当坐而饿毙也, 比丘自身救死之不暇, 奚暇于弘法哉, 其办经忏者, 所以谋生也。政府先轻视佛教, 原有之产, 尚不予保护, 而比丘之守产, 上也者用之以整理塔殿, 中也者维持十方堂舍, 敷衍挂单, 下也者资其酬应, 年节送礼于施主, 更下者则盗用以谋酒肉, 如是堕落至可伤感。安得有力者, 一改其风气而正其弊, 庶可补救于万一, 是在社会法之改良, 如供养比丘, 为亡人作功德, 不求经忏钟鼓之热闹, 而重于讲论经义, 请之上座, 丰厚供养, 于亡者既有利益, 于比丘亦自尊重, 其不识经文, 不明佛理之比丘, 自然淘汰, 而真人才出矣。政府先为提倡, 一面严禁送殡等事, 以尊其人格, 而比丘戒律, 尤当注意, 先使世人知比丘究为何物, 弘扬佛法究为何事, 比丘不是废人, 佛法不是迷信, 不独利于亡者, 且亦利于生人。各学校中, 亦可延请比丘主讲, 互相尊重, 世道人心, 自可大化。所苦者, 近数十年来, 社会重大事业, 政府尚无暇及此, 舆论比丘之改进, 将掩口而笑其迂远矣, 呜呼! <br />
　　问: 云何是出限量之勇猛? <br />
　　答: 此取法乎上之意也, 以始勤终惰, 人之恒情, 不超出限量, 如用兵之进攻, 义无反顾, 中途必退缩也。初学以痛切为主, 只有猛进而无退, 及至明白根本, 越狠越好, 认识要深切, 半点含糊不得, 如开门非开足不可, 不可姑息, 及入正修行路, 反不宜性急求速, 用毅力以守其恒, 等至水到渠成, 自然成就矣, 所谓猛狠恒等四字诀也, 精为专一, 进为不退, 波罗密门, 如斯而已。<br />
　　问: 初学以至成就, 自有次第, 究不知以何者为最难? <br />
　　答: 此有二, 一首一尾而已, 首者, 初入手明本来也, 如破竹然, 第一节最难开, 不独要劈开, 又必正而勿斜, 尾者, 至最后微细微细处, 易于浑合, 白鹭与白雪, 骤视之, 不可分也, 然绝对不同。二者相较, 还以首为难, 因为末后关之不破, 仍由根本不认透而起, 是以从初学乃至成就, 无刻不应拿住本来二字, 本来面目不清, 万般困难, 由是生发。譬如读西文, 字母拼音不熟, 越多越困难也, 学人每忽于微, 岂知这一点, 为万分重要。<br />
　　问: 修心中心法至如何可为师资? <br />
　　答: 求师难, 识师更难, 而为师则尤难, 各宗皆然, 若无其资, 切勿轻误人也, 地狱坐位, 大半为邪师而设。师不必定指邪师, 凡所学未全, 不能方便接引, 受法之弟子, 因半途误入邪道者, 其师即邪师矣。若所授甚正, 而学人不听, 因而自误者, 与师无咎也。师资者, 如资粮之自受用而以施于人也, 所言资者如下: 一心地根本明白, 因因果果, 能彻了无余。二于大端法要, 能一一洞明, 于其利弊, 亦洞察无馀。三法法平等, 绝不可有门户之见。四能不为名闻利养所动, 于名尤为重要。五知一切皆属因缘, 勿丝毫勉强, 而与人事相逆。六心常平等, 勿轻初学而重有势力者。七识学人根器, 是为最要, 如应授其何种法门, 是为当机, 考察其人之环境如何, 及其相貌福泽等等, 考察其昔时所修何法, 何以不相契应, 及受病之缘, 去其夙病, 警告其人, 修至何时, 必起何病, 或生何疑而退转等病, 察其人之习性而方便解释之, 察其人对我之信仰心如何, 来人求法之因缘, 是否正当痛切等等, 皆应一一注意, 能如是者, 方堪为师。<br />
　　问: 说法原无定法, 但于无定法中, 能示其法要否? <br />
　　答: 说法果有定法乎, 曰否, 医家之于病人, 无定法也, 惟医重于果, 法重于因, 虽无定法, 略有数种, 兹言其概: <br />
　　一、说法有遮说表说二种, 表说者, 直表者也, 如味之咸者直名曰咸, 遮说者, 则曰不淡, 不淡则咸矣, 表说使其直了, 遮说使其寻思, 务求其明白晓畅, 此说法之旨也。<br />
　　二、说法目的在慈悲, 以慈悲故, 当注重于对方之能否明白, 不当计我说之精粗繁简矣。然欲使对方明悟者, 必先体察其不明悟处, 及其不明悟之因由何在, 先离题远说, 放宽其范围, 开发其心胸, 启发其灵机, 种种譬喻, 再合到本题, 则听者自然会入, 即感觉兴趣, 则不忘失矣。<br />
　　三、说法如医家开方, 洞见对方病根所在, 一把拿住不放, 不容其逃避, 层层逼进而追问之, 使其无回手处, 虽不能完全彻了, 已过半矣。<br />
　　四、凡细腻深思之人, 其我见必胶执难破, 且多强辩, 若随之迎合, 必越打越紧, 离题更远, 转难下手, 彼之执见愈深, 是旧见未除, 新慢又起, 两无益也, 不如勿理, 且伺其病机, 待有机可乘, 一把拿住, 勿轻放过, 亦勿许其滑去, 如甲问未答, 不许其另生枝节而就乙, 自易就范。<br />
　　五、问大者, 我先答以小, 问净者, 我反问以秽, 非故表奇特也, 欲清醒其耳目耳。<br />
　　六、问而不答者, 亦答也, 然必其人懂得一半, 方有用处。<br />
　　七、有数种人, 勿轻与说法: 一糊涂人, 二神情不属者, 三地位高于我者, 四信我未坚者, 五于彼法正浓厚不舍者, 六勿在稠人广众中, 专与一人言谈, 七其程度太差, 难相接者, 八与青年妇女, 九与比丘比丘尼。<br />
　　八、善说法者, 无一处不是说法, 最难者, 是不说之说, 我虽不说说, 彼竟不懂, 而徒生疑, 又奈何, 所谓不说说者, 乃行住坐卧谈笑接物时之说法也, 此是最上乘法, 然不懂者, 惟有疑惧谤骂耳。<br />
　　九、说法中以不说说为最难, 且易招谤, 当行忍辱波罗密, 且说平等不二法者, 不可以口说也, 彼如肯虚心参究, 自亦能会入不二也。<br />
　　十、从来缘觉, 因缘而感, 即境开悟, 是能听不说说之法者。<br />
　　十一、说法而欲求全求誉, 则本意为自己, 则亦不必说法度人矣, 以顾此必失彼也。最上乘法, 立场不同, 宁可度一人成无上士, 勿愿度万人成阿罗汉。闻我言者, 必惊怖吐舌。此劣慧人, 不足与言最上乘不二法也。是以修法以信为主, 不独信师之言, 并信其行。此亦在师之自信, 自问其行足以把持者, 不必求人之谅不谅耳。公案中文殊仗剑对佛, 南泉斩猫, 于大众中, 抚比丘尼手, 某婆子使婢子勘破比丘等法, 皆自己确有把持力, 完全会入平等不二而忘能所者。然对方不堪承受, 为一小事, 尚奔走惊奇, 呼曰魔子者, 安足与言法耶, 安足以信我之不说说法耶, 可叹可叹。<br />
　　十二、听法人能听不说说之法, 其人去彻悟不远矣, 能微细体察师之所言所行, 合计而参之, 刻刻不放松, 则彼此心心相印, 亦不远矣。同学中, 大都以师为护身符, 或当作临时顾问咨询看, 或当作学堂教习看, 升班即弃, 或作为帮忙出主意人, 呜呼, 此知己之难也, 得我好处者, 只口头议论耳, 一曝十寒, 无怪其大机大用之难启也。<br />
　　十三、凡事世人视为不平等者, 正出世平等法也, 试问于理论外, 事上平等法又如何说, 如何表示。<br />
　　十四、此何物乎, 千圣所不识者也, 千圣尚不识, 则由此而起之微妙大用, 彼凡夫俗子, 又安得而识其机哉, 不识其机, 则亦只有惊奇疑怖, 奔骇谤骂之一法耳。故真彻悟人, 至少亦必经世人几度咒骂为魔, 或几度恭维赞叹而自俨然不动摇者, 庶许其入不动地也。<br />
　　十五、棒喝是古人一时权宜方便, 非其人, 非其时, 与非其资格, 概不可乱用, 此在合其机耳。<br />
　　十六、受谤资格, 极不容易, 第一论事, 第二论人, 小人骂, 不足重轻, 君子鄙, 为可忧耳, 然君子自必反省焉, 自反省其被责之因, 果属何在, 从而细参之, 此又自己说法法也。<br />
　　十七、对人说法, 千万勿顾我, 否则说我耳, 非说法也。当空诸所有, 勿著半点人我之见, 称性而谈, 随机而说, 当作白话家常, 老老实实, 勿有胜负心, 诚诚恳恳, 勿有得失心, 讲得通, 不必喜, 劝不转, 不必恼。若以此法训子, 子无不贤, 以此法待友, 友无不见谅者也。此惟合机合时合人为最难, 急不得, 待到来年再说, 缓不得, 马上擒住不松。虽若游戏, 处处是庄严, 虽若无心, 处处是实相。心如行云流水, 词若特起孤峰, 捉之如海上明月, 空中鸟迹。何以故, 诸法本空相故, 不取于相故, 故曰如是说。<br />
　　十八、说法时, 第一要胆大, 以无得失心为主, 第二要目空一切, 自视即等于佛, 下视若一班就课学生。意要宁寂, 气要从容, 徐视一周, 然后开口, 所谓先以气摄, 次以机动, 再以词应, 终以寂止。气摄者, 使上下数十百人, 心摄于一也, 彼心定于一, 则耳聪目明, 其机自启, 我随其机而引逗之, 然后开口, 应之以词, 其词即毕, 则一切都属空论, 毕竟空寂, 不可再取而生法执, 故曰寂止, 止于本来空寂地也。<br />
　　十九、说法有得失心, 则大机不起, 大用又安得现前。只要平平常常, 根本认清, 处处留心, 求一个熟字, 熟极则用广, 广则自大, 触处是机, 进退迟疾, 无可不可, 未有能大用而不启大机者也。以能得大用, 即是大机, 机与用, 二而一也, 只是自限与不得自限者, 自为习气所限, 此我见能所之未忘也。<br />
　　二十、说法时不可不有顾忌, 如不涉政治而伤时, 或有显者在座, 不受直说, 多所顾忌等等。于事无益, 于意反伤, 当先有准备, 预先撇开, 自然无涉。总之说法分对众与对个人两种, 机宜各自不同耳。<br />
　　问: 云何是摄力? <br />
　　答: 此难言也, 在尔日后自知。所言摄者, 感化之意也, 惟以至诚之德, 光明磊落, 坦白空净, 不在言表, 而在气养, 不在临时, 而在平日, 威由德生, 摄由定致, 此自然之力也。<br />
　　问: 五力与业力何别? <br />
　　答: 同一为力, 以体同也, 以用不同, 故名有别。况为力不同科, 虽同一门, 而又自分高下也, 至经云是法平等, 无有高下者。言归到本来, 自然平等, 即属平等, 安有高下。论用非无, 论体不有, 非空非有, 是真平等。又平等平等者, 言平等尚在相对中, 毕竟平等亦不可得, 故曰平等平等。于此即是微细微细处, 即是力之最大处, 勿草草忽过。又力者, 不可以量计, 越微细, 其力越大, 故地力不如水力, 水力不如火力, 火力不如风力, 风力不如心力, 心力不如空力, 此摄力之难以计量也。<br />
　　问: 修道人于小说等书, 可以看否? <br />
　　答: 修禅宗与修心中心法, 不可不看西游记小说, 其中隐寓修道经过, 至精且密。余于民国二十二年( 1933 年) , 在南方消夏时, 以此小说书作课本讲, 点明心地法, 闻者颇生兴趣。惜注解者不明作者之用意, 负其苦心矣。<br />
　　问: 修道人可饮酒否? <br />
　　答: 酒为五戒之一, 但戒卖酒, 或饮过量, 或劝人饮。若自己饮不过量者, 无大碍也。比丘则与居士不同, 以酒非本恶, 五戒中, 杀盗淫妄为正恶, 而酒为缘助。恶根未除者, 如内藏炸药, 酒为火引, 一触即发, 故在戒列。卖酒劝酒与过量, 皆助恶缘, 故在戒列。比丘为师表, 于初学人本应自身作范, 故在戒列。若依心地法论, 饮酒不为过恶, 酒饮乃过恶耳, 云何饮酒, 以酒为我饮, 饮亦可, 不饮亦可, 不以有而害, 不以无而恼, 不被酒缚, 是饮在我者也。云何酒饮, 世人嗜酒如命, 每饮必醉, 喜怒随酒而转, 多寡不能自制, 或见人饮酒而生憎恶, 是饮在酒者也, 圣凡之别, 由斯而判。故酒者可饮而不必饮, 亦不必不饮者也, 法无定法, 拘泥不得, 倘涉于沽名一流, 自以为高者, 又破妄戒矣, 是以五戒中妄戒最难持亦最微细也。<br />
　　问: 布施为修行之门, 若拥资百万者, 赈灾时一毛不拔, 于佛法中应作何观想? <br />
　　答: 无足奇也, 以各有因缘也, 凡富有资产者, 此名世福, 非因缘不成。因者, 夙世慷慨成性, 多予人方便布施, 结缘自多, 如农夫种田之先下种也。缘者, 再世每生于富有之家, 多缘来会, 事业易于成就, 加以能保持而善经营, 是今世之拥资百万者, 另有其致富之因缘, 与他事无关也。赈灾乃另一问题, 其肯否结缘, 属其自由, 虽一毛不拔, 不当惊异而非之, 尤不应以为非赈不可, 类似因富而惩罚之, 性质何异强盗勒索, 此大不平等之事也。故募劝者, 当发平等心, 贫富同一尊敬, 在富者当明今世致富, 即由于夙世下种, 则欲长保富贵者, 今之赈灾, 即我下种之机缘, 难得有此福田, 不待募者之苦口劝请, 即自动布施矣。虽然, 习性各有不同, 贫者有时慷慨, 富者反极啬吝, 其甘愿一世之富, 及身而尽, 眼光之短, 亦殊可怜。更有一班人, 自诩通达佛理, 谓财布施与法布施比较, 百分千万分不及一, 我当劝人念佛, 一文亦不必布施, 藉以满其一毛不拔之愿, 此招来世下贱, 颠倒之报。西方为大善根福德因缘, 三德具足之地, 此等人必不配往生也。况法布施者, 亦不离财, 以财即法也, 布施之义, 在一舍字, 能舍去我见, 为世上第一等福人。若遇此等人, 切不可生憎, 并也不必怜悯, 徒自生恼。<br />
　　问: 师自己一生用功, 如何致力? <br />
　　答: 此各有因缘, 我初亦不自知也, 我自幼得庭训, 致力于平等二字, 先大夫上欣下甫公, 因守正而去官, 先母蒋太夫人慈和接物, 故自幼稍明贫富贵贱不二之义, 不知其与佛法暗合也。后虽身历各界, 终觉概不究竟。及遇皈依师上霞下光和尚, 始痛切学佛, 皇皇若恐不及, 虽未能发明心地, 然已知不可限于一宗矣。及随侍上大下愚阿 黎, 受心中心密, 始明本来心地法要。于十九年( 1930 年) 冬, 弃打坐法而致力于人事上之磨练, 近数年来, 随缘应付, 不求功利, 空力日有所进而已。常劝学人, 明根本, 在参究心要; 除习气, 在人事磨练。余一生得力处, 在愚师一语, 曰: 空则自定, 嗣悟空之功夫, 要在论语四毋字上着力, 勿怕习气, 只怕不明本来; 勿怕有魔, 只怕自己不觉; 勿怕功行不圆, 只怕不肯等候; 勿怕难入不二, 只怕心不平等。心常空空地, 气常平平地, 意常淡淡地。五根五力, 全在不著力处承当, 不疑处成就, 肯虚空寂照者, 去佛不远, 若虚空寂照之法而亦空之, 即是佛矣。此等功夫, 全在自己埋头苦干, 非人可见, 故勿求人谅, 亦勿妄测他人, 曰某也开悟, 某也入魔, 不啻自表已开悟而不入魔者, 每为识者所笑尔。<br />
　　问: 学人之所以中途退转, 或久修无益者, 其故安在? <br />
　　答: 此下手时错误之过也, 然非错误也, 着力处先后颠倒也。盖诵经念佛打座等事, 是借用之法, 如种田之播种灌溉去莠等事, 先未明地在何处, 徒托空言, 自无兴趣, 根本不曾开步前进, 更谈不到退转矣。故指示学人, 当发明心地为主, 先令定宗旨, 后对付法以为缘助。<br />
　　问: 禅宗与心中心密同此归元, 所谓一路涅槃门是否, 但所谓本来面目, 如何证得, 可得闻否? <br />
　　答: 不由观心入手者, 难以悟见本来面目也, 先观一念未起前, 是何景象; 次观我即今能观时, 是何景象; 再观我并此观亦不起时, 是何景象, 有丝毫之念存否。<br />
　　今即丝毫无念时, 心即空空地, 气亦平平地, 此时了无善恶分别诸念。稍稍著意, 即落无记, 无记即为有, 与有念等, 因无记即入偏空, 偏空之反动, 不落昏沉, 即转掉举, 又将乱也。<br />
　　于一念不起时, 眼前形形种种, 均是现量, 见闻了了, 寂寂然非善非恶, 亦非无记, 不昏沉, 不睡着, 廓然无念, 此光景究是什么, 最要最要。<br />
　　有时境来心动, 照常应对, 随事分别而不流, 有如挂线风筝, 进退左右, 另有根本把持。又如上市游玩, 虽东西不定, 终不忘回家旧路, 亦不著意思家, 远行近道, 来去无碍, 此比量而现量之境也。<br />
　　识透本来, 不因环境顺逆动静而惑我见, 亦不以我能不惑而故事放纵, 无一刻不用心, 无一刻有用心, 憨然无知, 而了了觉知, 非起非不起, 荡荡无着, 寂而不断, 觉而不见, 一若主意老强坚定, 问其是何主意, 则又不知所云, 如武功人忘其有千斤焉者, 此由观照而入常照, 由常照而入寂照者也, 此力在脚根下圆转自如, 力不知从何来者也。<br />
　　每日起用观照, 初学人至少数十次, 越痛切, 次数越多, 乃至睡梦中亦然, 久久自然不忘。此不忘力量有二, 一由次数多练中来, 由慧发者也; 二由从前或事前修坐多, 不觉此时得力, 乃由定发者也; 实则定慧不分, 非二者也, 修至中途, 屡进屡退, 不知有若干次, 此时切切疑不得, 因我性急心、好胜心、多疑心、贪得心, 种种习气, 随来冲动, 入于不觉, 此内心魔也。惟用一毅字, 觉得此法见, 仍是我见, 不理为上, 仍照常做下去, 则自入于一觉即空, 不劳觉觉, 并觉亦忘之矣, 是力量又进一层矣。<br />
　　学人由二见而有爱取, 生死都由不觉, 不觉者, 不觉其爱取之何处也。心缘于境, 心生法生, 一切操纵, 全凭乎一念之觉不觉。惟世人之心, 外被境夺, 内被见迷, 终日忧忧, 不知自己本来面目, 及未动念前之无著无染景象, 入生死, 出生死, 自在解脱, 亦全凭此一念之觉, 此观心法之因缘也。<br />
　　学人只要狂心息下, 刹那即已澄空如佛, 而彼不知, 此不名为觉者也, 故众生迷, 菩萨觉, 菩萨觉而不常, 佛则常觉。要如何做到常觉, 是在先明心性本来相貌, 次用观照法, 养成不忘, 打成一片, 如是而已。至于最上利根人, 一闻于耳, 顿然证入, 一念澄清, 便决定承当不疑。且知在在处处是这个东西, 不因外境之清净而有所增, 扰乱而有所减。六祖云: 见性人, 抡刀上阵时, 亦见也。故境无动静, 心无迷觉, 昭昭者, 如天之有阴晴, 而日月无增损也。是以慧眼人无一刻不在道中, 道也者, 未尝须臾离于我也, 只隐显而已, 即今一句南无阿弥陀佛, 念至能所双空, 无著无染时, 不是这个是什么! 即今持咒至一切寂然不有, 而见闻了了时, 不是这个是什么! 即今早睡初醒, 见闻了了而一念未动, 所谓平旦之气时, 不是这个是什么! 利根人一觉就识得, 一把拿住, 永永不忘, 识得本来, 即无一处不是这个, 不见这个, 此即是常觉不迷。初学入手, 要用一猛字, 如出兵攻敌, 只有前进, 义无反顾, 于猛进中, 可以左右, 可以直前, 不能后退, 以门未得也。次用一狠字, 到初明根本时, 要认得透, 认得清, 如门之开得要足, 且一门深入, 只直进而无左右者也。再次用一恒字, 所谓绵绵不断, 九紧一松, 如武术家, 得有金刚宝杵, 练之使成熟, 朝于斯夕于斯, 颠沛造次于斯, 是可进退而左右者也。再次用一等字, 等到时间, 自然而成熟, 此间性急不得, 过此五年, 则得一稳字, 诸佛护念, 久久不失矣。<br />
　　功行之深浅, 在汝考察自己之习气如何, 如习气不除, 则由于平日之不用心, 是以七识平等性智之不开, 由于六识妙观察智之不启, 而六识不妙, 终由八识大圆镜智之未证入, 体力未充, 其用小也。学人真用功痛切者, 必无暇计及他人之过失而惊怖畏也, 若小事而亦奇怪惊怖, 则临大事时, 又将如何耶, 心不解脱, 当下地狱, 文殊才起佛见, 即入铁围, 只一间耳。<br />
　　问: 学人最怕习气, 不知如何用功, 方可除习? <br />
　　答: 用功就为除习, 除了除习, 即无功可用, 汝只抱定一句, 现在怎么样, 即现在心对境时, 能脚根把持否, 如外境力强, 我之空力如何, 世间一切一切法, 本来又怎么样, 当体两下俱空。我之习气, 是应化除, 不是压迫, 是移换, 不是保留, 是化之无力, 不是搁置一旁, 如春日之冰, 融化而尽, 盖习气者力也, 力用于彼, 即不及此矣。<br />
　　除习气, 总在明心之后, 心不明, 则自己之习气不见, 无下手处也, 明心后, 只要勤修毋怠, 自然而除于不觉, 此如轮之左右转, 此下即彼上, 我之力量, 不知何时增加, 我之习气, 亦不知何时消除耳。<br />
　　世人颠倒, 习于纷乱, 纷乱又成为习, 如债之累积而不觉也。修行人喜于清净, 是喜即是习, 习上加习, 于是动静二见, 坚固执持, 不肯舍弃, 又成为习, 亦债之累积而不还也。总之佛以究竟觉为义, 心才起念, 不管善恶, 都是妄, 然人不能无念, 念不管善恶, 不觉即是妄, 以觉则虽恶亦可转善而转空, 不觉则虽善亦入比量而转为恶也。<br />
　　问: 已明心地后, 除习气之法如何? <br />
　　答: 习气者, 平日之积习, 来于自然而不觉者也, 当初成习时, 亦由勉强而自然, 由生而熟, 熟于不知不觉, 乃成为习。且其成也, 非止一习, 由其他多分之习气与因缘汇集之, 助成之, 行且促成之。如为盗一事, 不独有盗之一习, 更有贪得心、胆大心、好胜心、报复心, 一齐缘会, 助成其熟练。今即改除之, 则亦自有各种好缘及好习气以助之, 如戒杀一事, 另有功德心、因果可怕心、面子好胜心、趋善心, 亦一齐缘会, 助其成熟。故明心后, 根本已明, 助力亦日见增长, 若夫习气不易除者, 则因其他习气种子, 既杂且多, 阻力增强之故。我人于此, 当细细考察, 不是本习气难除, 有他习气助力未除, 遂感困难也, 譬如我人于法忽生疑怖, 明知之而不敢决定, 此习气由于善恶二见之他习气潜伏于内, 而不平等之老习气, 又隐伏于后, 足以助成我现在之胆小。再细推之, 则所谓旧习气者, 如求速心、得失心、我恐上当心、误我精进心, 又一齐来于不觉, 总之发生于我见而已。人所最不肯布施者此也, 不肯放下者亦此也, 今正欲取以研究者, 亦此也。若与此时, 能如香象渡河, 截断众流, 不被一切法缚者谁哉。故悟后用心, 只有二法, 一曰推求因中之因, 习中之习, 不留半点人情, 忍以处之, 空以破之, 无我则疑破, 不二则平等, 此不得已而对治者也。二曰如是放下, 不再立幻, 知幻即离, 无喜无恼, 亦无追悔, 亦不再去追索, 当下寂然, 此当毅然决定, 勿稍犹豫者也。弃此则进进退退, 或疑或决, 犹豫不定, 谓之根本未明也可, 谓之退转也可。但既明即不退转, 只是中止不进, 求速反迟, 求明白更糊涂矣, 此时只有一法, 曰赖信任者, 或师或友, 再为之决定, 则可救转, 并可于一转中, 增加体力无量。若并师友而亦疑之, 则不必再向前用功, 因舍此二法, 越用功越多疑, 越执而不化, 终其身, 止于此而已, 虽然此中未尝无一线生机也, 只要虚心放下执著, 暂把疑人之见, 疑法一点, 一齐放下, 另由本来上加意一参, 自问我即使如此, 于本体上究有碍否, 能一破时间相否, 我究已会入不二而已能平等否, 如是息心一参, 必更有扩然开朗之一日, 若仍立我见, 则误己者大, 于人无关, 汝试一思, 岂非汝之胆小心、好胜心、人事之情见心, 作汝之障耶, 佛云回头是岸, 斯正此岸耳。<br />
　　三岁孩儿, 见十岁之小哥哥走路, 非常之快, 而自叹不如, 此力不足也, 岂可疑我之走路, 另有他道而可改之哉。此贪速好胜心之自误也, 夫复何言。人不论古今中外男女, 心性非二, 法不论禅宗密教净土, 开悟则一, 禅密净者, 乃未悟前之法用, 皆用以制心者, 心制于一, 悟入本来, 则一切法用皆无所取矣, 非禅之悟入, 有异于密, 而密又异于净也, 只所说法, 立场不同耳, 师之引机方便, 亦不同耳, 何多疑焉。<br />
　　人之习气, 有现习夙习二种。现习者, 现世所染受之习也, 如官有官气, 商有市气, 贵家子有豪气, 穷人有寒酸气, 修行人有功德气, 部分妇女有脂粉气, 军人有威武气, 乡下人有土气, 年高人有老气, 医生有药气, 皆现生所染者也。然有官气而贪者, 有市气而狂放者, 有豪气而多疑忌, 有寒酸气而孤寂者, 则夙世带来之习染也, 除习之法, 只在自觉。觉知恶习固是习, 善习亦是习, 能去善习, 是名真去习者, 此中不可有半点客气, 半点人情, 稍有即是因循不痛切。由习气而成一最坚之根性, 此约有六, 为诸习气中之最难去者: <br />
　　一曰量小, 为贪中之最微细坚固习气, 量小于财, 尚易救, 量小于学问为尤难, 由此嫉忌心、争胜心、嗔心、疑人心, 皆随比量而起, 其所不肯承当者, 亦量小习气之根也。<br />
　　二曰胆小, 以心量小, 则胆亦小, 凡拘守心、井心、河心、疑心、退缩心, 亦皆随比量而起矣。<br />
　　三曰知足, 不求进取, 以所望本心, 得此已足, 仍由量小而来, 于是习于善者, 所作有相功德, 亦不肯再弃, 明知成佛乃最大之业, 我竟无意寻求, 不知财可知足, 此则无满足也, 岂可止而不进, 若以为足, 则骄慢心、保守心、轻他心, 又随比量而起, 所谓焦芽败种者也。<br />
　　四曰老颓, 老者未必颓, 然自以为此生无望, 不觉意气颓唐, 或有一世所创事业, 由艰难中来, 安肯忘却, 于是知足心、胆小心、以及面子心、功德心, 念念不忘, 其根终由于量小, 而福亦随薄, 不可救药者也。<br />
　　五曰先入, 由先入之见为主, 牢不可破, 且一切不入, 自以为定力坚固, 而知足心、胆小心, 又根于量小而起矣。<br />
　　六曰俗见, 其人平日思想, 惟随世俗衣食住满足为念, 一闻此道, 或不屑研究, 或恐他人讥为腐化而误其生活, 宁远而避之, 或随人诽谤以为时髦, 此亦量小为根, 而怕上当心、骄慢心、自是心、疑心、嗔心, 皆随比量而起矣。<br />
　　此六种人, 或已修, 或未修, 皆无法使之上路, 去明心更远而远矣, 虽已明心, 而量小之根病, 不痛切割除, 则习气万无下手处, 盖求其一个肯字, 已千难万难, 终入二乘道, 是以布施二字, 为难之又难, 不舍爱欲, 不能成菩萨, 不舍佛见, 不能成佛, 此又最高之佛习气, 虽身为大德, 尚不免此, 我若劝之, 不识者必骂我为狂悖放肆之魔, 又奈之何哉。<br />
　　大凡量小之人, 其先必有所执持, 而患得之心乃其总因也。患得即自然而患失, 于未得前则患得, 于即得后则患失, 但患者果是何物, 必有一目的, 是其境也。境执于内, 遂成为见, 是其心也, 法也, 倘能转而空之, 则执持之力松, 不被所惑, 即不动摇, 自然而放大, 由是小而成大, 习之即久, 生化为熟, 难化为易, 勉强化为自然, 此对治之总诀也。<br />
　　学佛人在未明根本以前, 最忌以世俗情见与佛理相混, 盖明本体, 在超然出世, 若我以情见测之, 越研究越糊涂矣, 至稍明本来, 欲痛除习气, 又最忌分开世法, 盖离开世法, 即无习练之资, 世之学佛者, 在佛堂与出佛堂, 判然二人, 诚以切于世情, 重于衣食, 一曝十寒, 永无消除习气之机会矣, 此倒向东者也。<br />
　　及贪乐禅味, 又恶麈嚣, 不是怕世染, 即不肯离佛法, 消极之意念渐生, 法见之我执加重, 将世习强自压制, 或逃避之, 不知根潜于内, 除习之机会亦少矣, 虽比前者为胜, 然倒向西者也。此两种人, 同一病也, 皆可名曰保留习气, 皆未起妙观, 会入不二。深痛其体力之未充, 八识之根本智未圆也, 前为可怜, 救之易, 后为可惜, 挽之难, 虽苦口劝之而不听, 岂缘之满耶, 是因缘之未至也。<br />
　　除习气最简捷了当之法, 如前所云, 曰如是放下, 此中又分几点: <br />
　　一、放下即放下, 勿再有丝毫依恋勿舍。<br />
　　二、勿执取于即今放下者为是, 在先未放下者为非, 由此而生悔心, 则又坚持时间相、得失相, 及是非相对相矣, 此切不可。前几年, 余曾屡诫学人, 当如一两岁小孩学走路, 无所容心, 只要朝于斯, 夕于斯, 自然及时而能走能跳能奔, 初不因不会跳而忘其如何步也, 何也, 以明心后, 永不再忘失也, 以本不生灭, 只怕时间不到, 空着急, 或更生疑, 反而耽误耳。<br />
　　三、即今正放下时, 忽又有人事来扰, 切勿生厌恶心, 我仍随缘应付, 照样提起, 切勿再放下与提起二见相对, 而增是非之见, 以放下者心, 提起者事, 放下不放下, 非关于事, 我虽应付一切, 不以成败得失萦诸怀, 心不流浪而去, 是即放下也, 故动亦如是, 静亦如是, 斯真放下矣。此中过程, 约举三则如下: <br />
　　( 一) 在未明心以前, 痛除习气, 可云毫无办法, 门之未开, 物在屋内, 终无法搬运, 只移动而已, 不名除也。<br />
　　( 二) 在初明心时, 门已打开, 习气正可动手搬运, 若未知搬动之法, 且大物件, 尚无力以搬运之也, 此时最易生疑, 每误以为门尚未开, 又生退缩也。<br />
　　( 三) 在彻悟后, 凛觉之次数已多, 力量亦增加, 只怕不恒不动, 当知门则永无再关之理, 习气自能消于无形, 从前自以为万不能搬运之物, 此生已若无望者, 然不期然而竟能之矣, 但此不到时间, 则不可能, 此层苦无法告人, 亦无法先以取信于人也, 只有一法曰: 向前比较, 即今与上半年比, 今年与去年比, 已明后与未明前比, 庶可证得而放心矣, 然必赖其胆力与承当力之大不大, 与用功之勤不勤、松不松、活不活、妙不妙, 是在自己, 非师之责矣, 亦非师之咎矣, 盖一隅已举, 则不复也。<br />
　　用功除习气, 是自己事, 非他人事, 切勿衡量他人, 反以误己, 明根本是一事, 除习气又是一事, 亦不可并为一谈, 以为习气未除, 并认其为根本之未明也, 如一恶人, 已发心改过向善, 而习气尚在, 不能再指为恶人也; 又如一人, 好赌, 已知痛改, 但赌之法门, 终未忘记, 不可再责以为犯赌也; 又如到一生地, 路径已明, 不至走失, 偶而迷路, 不得认为不明路径也。<br />
　　前云痛除习气, 在世法上下手, 故于儒学不可不研究, 佛法无人情一语, 是对自己, 不是对他人, 是除自己毛病, 不是废却道义, 倘人事不尽, 离世觅菩提者, 定不入六祖之门也。<br />
　　问: 学人每每胆小不敢放手, 同是不放下, 是以中途忽而生疑, 果何法而可求解脱耶? <br />
　　答: 其所以中途忽疑者, 由于把持太紧, 未明放之理, 故不肯放, 不敢放, 亦不会放, 且以为放之可惜, 不知所谓放者, 不同未学者, 放心不管, 故意放纵, 任其自然, 不加督饬者也。此乃于忽而失照时, 流浪于不觉, 而能凛觉, 一凛觉, 即放心无事, 不必再起后悔可惜恼恨等见, 此名放手。以一有此, 即又落二见之对立, 未臻平等者也。<br />
　　更观今即凛觉, 则暂时之流浪与凛觉, 二者同时顿空, 究属有碍否, 一顾本来, 便知无碍, 则又何必加悔以重增法病耶。如是一转, 意境通体灵活, 无挂碍、无恐怖, 得失之见忘, 自然归到本来矣, 如有线风筝, 本有把根, 只因-时疑为断线, 不知终不断也, 终无碍也。所碍者, 根本未明, 执亦死执, 放亦狂放, 始终不离二见之对峙, 故左右不知所可, 步步不放心矣。<br />
　　又力量增长, 是要在已经有力量后, 此法必在用功深入时注意, 能有力量放, 即有力量进, 非同糊涂狂荡放任者也, 此全在自己用功体会, 察自己之习性而调伏之, 不可有希冀性急争胜等心, 行之至少三年, 臻而至于无紧无放, 力足气圆, 入于无照, 而未尝须臾离于照也, 又不必加意凛觉, 而寂寂然常照常觉也。至此放而不放, 即永不放矣, 呜呼, 难言之矣, 如此用心, 全在自己, 又岂他人可得而测哉。<br />
　　不修人但知放, 不知紧, 初修人但知紧, 而不知如何紧法, 仍在放中。初发明道, 入于正修分, 但知紧而不知放, 是以不活泼, 难圆通。且放之一说, 对未悟人道, 或悟未彻者, 彼必生疑, 且至不可道, 恐其误用也。是以学人以信为至, 深信过来人或不误我, 而我自己确已悟彻本来, 确已用功深切, 渐入于沉闷时, 则用此法点之, 一启其机, 不可早, 不可含糊, 试一用之。当明此一放者, 非世之狂放也, 乃放其妙观眼界而圆其义也, 用之当, 则灵机廓然开朗, 增长力量, 不知多少。此理其实难信, 此宗下之所以多疑谤也。<br />
　　以余最近十年来之经验, 毕竟由狂放入收紧易, 由收紧入圆放难, 彼之误解放义者, 又谁之咎耶。<br />
　　问: 禅宗之法意如何? <br />
　　答: 禅者, 以妄念打除妄念, 归入无念时本来面目之妙法也, 人人具足佛性, 具足本宗, 而自不知, 有时刹那间狂心顿息, 或平旦之气时, 本来面目, 常常显露, 而人不知, 不知即不能归宗, 乃用以心制心法, 万念归一, 一归于空, 使自知其无念时之本来面目而已, 故曰归宗。其以一句弥陀归宗者, 净宗也。以三密加持归宗者, 密宗也。三法不同, 而归宗则一。一者何, 无念时之本来面目而已。<br />
　　所言三法者, 禅为至难, 以全仗自力, 法取于祖, 上上利根人, 至少七年, 多则二三十年不等, 于今日之环境, 修之实难, 于居士尤不相宜, 以居士之生障重也。<br />
　　二曰净宗, 约三分之一靠佛力, 三之二为自力, 更加以西方之目标宛在, 至其极, 不过万法归一, 不能直证心源, 归于寂灭, 且必此生证入不动地, 然后可以往生, 再经五百年花开佛见, 此比较稳妥, 然绝非劣慧人所可成就也, 何也, 以西方为成就门, 此生得果地成就者, 究有几人, 且照现在之修法论, 亦断难往生, 惟多种善根于来世耳。<br />
　　三曰密宗, 此密宗非指有相密言也, 乃密部最高之第四真如门, 心中心法也。此密不取于相, 而亦不离于相, 三之二为佛力, 三之一为自力, 于短期内, 必可使行者证入无念时之本来面目。然亦非劣慧人所堪承受, 必具有禅宗根器, 再经指示, 随机启发, 一点即开, 自与禅宗净土会合, 故于居士最为相宜。其修法非面授不可, 因各人机缘不同, 法亦随异也。<br />
　　今先言禅宗之修法。于今日修禅宗者, 其人必具有数种资格如下: 一、夙世有禅宗夙根者。二、可放下一切, 预备十年功夫, 不与世染, 先行身出家者。三、其人性情, 必肯吃苦, 量大能舍, 活泼而不浮燥, 坚定而不固执, 意气爽逸, 善恶之见不深, 于世事曾经沧海, 不可以世荣动者, 又其人之相貌, 必厚重多福, 或清瘦而秀在骨者, 年龄未过老者, 少年时有不羁之才, 中年时有出麈之想, 垂老时身无疾病, 不自以为老, 又于教下或文字未深入固执者, 此为上上资格。<br />
　　所从之师, 则难言之矣, 但亦必具数种资格如下: 一能观机者, 二能不拘于法者, 三能得学人信任者, 四资望具足者。<br />
　　师徒相互者: 第一在缘, 缘有满时, 不可强也。第二在互信, 师之于弟, 信其根器至何种程度而授之, 此为最难, 若遇不堪承受者, 过授彼反生疑而不信, 而双方之同受阻力者, 皆属世法上之情见, 此中奥理, 难与不知者道也。故不具论。至于弟之于师, 必十分敬信, 越敬信越得益。禅宗下手法, 切勿先看语录等书, 画虎不成反类犬也, 盖此等书, 乃悟后参证, 比较力量之书, 非可藉以开悟也。<br />
　　禅定坐香, 初为摄心, 心难于一, 遂借一句话头, 此宋而后始有此法也。此一句话头者, 乃初机之开启法, 藉以作引, 意在句外, 非此一句中, 有何特妙法门也, 愚人不明所以, 加意于此中求参, 转加迷远矣。<br />
　　坐香时, 以专用自力, 故用力全在自己, 重不得, 轻不得, 过重则著, 著意则远驰而散乱, 过轻则放, 放弃则疲颓而入昏沉。用香板督饬者, 止其昏沉也, 然心正驰放时, 苦无法以督之矣, 故以提话头为主。<br />
　　坐香时, 死守死参, 反误灵机, 故必行香, 以调伏之, 此名走香。走至极急极速, 使无空再起妄念, 无可再快时, 一板止步, 刹那间, 一念不著, 净空湛寂之境, 如昙花一现, 上上根人, 自能于此时一把拿住, 呀, 原来就是你! 认识后, 即不复忘失再参再参, 始悟一动一静, 一隐一显, 本无生灭, 本无去来, 未悟前, 本未失, 今已悟, 原未得, 只在认得不认得而已, 虽然, 岂易言哉, 若时节因缘之未至, 虽直捷痛快告之, 彼亦不信, 何也, 福薄而不敢承当也, 故必经过多时之白吃苦, 方有少分承当。<br />
　　宗下之不轻许可者, 其慈悲也, 恐其一许, 则或喜魔来乘, 或骄慢于人, 或自以为满足, 止不前进, 故不敢也, 不知其意尚有未尽。盖许者, 许其已认归家之路, 方向不误, 照此走去可也, 非许其已到家也。若许其已得家, 则不啻劝其勿走, 此师之罪过, 当下地狱者也。至于学人误听所许, 自生法障, 不再用功, 此属自误, 于人何尤。<br />
　　破参之后, 正入手用功时矣, 此时于禅于密于净, 皆无关矣, 当加意于心地妙用, 以反证本体之力。故习气越去得勤, 本体力量越足, 学人往往以根本初明, 认为大事已了, 呜呼, 此何异穷子负债累累, 以苦行而得矿, 自成巨富, 乃守而不用, 亦不还债, 终成穷子, 其可得乎。<br />
　　破参后, 正要加功于习气上之照顾, 习气即是妄念, 妄念不觉, 即成为习, 初为制而压之, 次为转而除之, 次为照而空之, 次为觉而化之, 再次为不照不空而自泯。如是日日用功, 日渐反证所悟者, 所认识者, 丝毫无可疑处, 则力量自然而增加, 若与无事时, 亦不妨稍坐, 助其常摄在定, 正不必著意于坐, 磨砖求成镜也。<br />
　　学人于根本如认识不透( 此但云不透, 不云不透而根本亦失也) , 则必有下列之疑误: <br />
　　一者 习气来时, 不能抵抗, 反自疑所悟者非是, 或以为另有法门, 而见异思迁, 弃甲而就乙, 然照此用心, 转多而自误, 必不久又弃乙而就丙矣。<br />
　　二者 其性急之夙习来时, 或竟生恼, 而索性不修。<br />
　　三者 其多疑之劣性即起, 遂误以为小乘法脚踏实地, 我还是弃此就彼, 于是再拜佛吃斋, 走回头路, 不知胆子越小, 越放不开, 恶习未除, 善习又来, 夹杂一起, 转不能净, 是名倒修。此又量小福薄人, 必经之烦恼也, 经此一误而不回头, 必再世矣, 可哀也哉。又根本认识不透而如此者, 其本来终不失也, 惟止于中途不能前进, 为可惜耳, 行者切不可认为其人有此三种疑误, 遂指为未明也。<br />
　　明心见性, 乃成圣事业, 必贤位方有此福德, 若于作人道理, 人情世故上, 全不讲究, 则连普通人也不如, 安望其居于贤位而成圣耶。<br />
　　力量之大小, 在认识本来之透不透, 功行之浅深, 在凛觉本来之熟不熟。<br />
　　在未悟前, 专致力于根本智, 证入八识, 以臻大圆, 在既悟后, 当尽力于后得智, 妙观六识, 以达平等。<br />
　　六七识有力者, 以根本智强也, 七识平等者, 由于六识起观之妙也, 力不足者, 妙观未平等也, 终以我执坚固也。一切皆时未至、行未熟、观未圆也, 若舍此而另有一心地法者, 魔见也, 非佛法也。<br />
　　问: 心中心密之法意如何? <br />
　　答: 如实知自心一语, 乃密部《大日经》主要经文也, 简释之, 则曰明心见性耳, 心中心密, 又为密部第四真如门, 直证心田之妙法, 非其他三部密可比。红教黄教中, 另有白教一宗, 即直证白净识, 即九识法界体性智者, 以由真如之体, 启般若之用, 故与禅宗相合, 非其人则不传, 盖密证于心, 误用则害, 密宗守之甚严, 几亦如中土显教者, 不敢谈禅, 视为危险, 同一因噎废食者也。<br />
　　心性相貌, 在禅宗以制伏妄心而参得之, 以幻心制幻心, 极难捉摸, 是以参究多年, 了无消息, 因拿紧则呆板而死, 流弊为读话头矣, 放松则流浪逸去, 更无从下手, 参久而疲, 又昏沉入睡, 或落无记, 或落偏空, 其灵机反不活泼, 此仗自力之所以千难万难, 非上上利根人, 能离话头而借径直入者不能也。<br />
　　心中心密则不然, 余之不愿早说者, 正恐学人修密时, 因我言而转生知见, 反不得定, 故不说也, 此惟已修心中心法过百座者, 能因我言而肯再修者, 可以示之。此贵在自悟, 若早告之, 于彼无益耳, 此印心密之又密者也。兹将心中心特异之点, 择出如下: <br />
　　( 一) 禅宗以起疑起参为入手, 认识本心既透, 即无所疑。心中心法, 则一切不管, 只如法而修, 即钝根人, 修过三百座, 无不得定者, 过一千座, 即不必再修矣。以体力以具, 引之得法, 自己肯用心, 无不得个入处。故上座时, 不许起疑起参, 也不许夹杂他课, 以分其力, 得定自速, 此根本不同处也。<br />
　　( 二) 禅宗只意密一门, 净土只口密一门, 此则三密加持, 钟点又长, 克期以求证者也。<br />
　　( 三) 律宗为初学人入手法门, 由戒而定而慧, 此则戒定慧三法同修, 以手持印为身密, 戒杀盗淫也, 口持咒为口密, 戒口业四恶也, 意无所染, 湛然明净为意密, 戒贪嗔痴三毒也, 此寓戒于密者也, 以戒体具足, 故得定亦易, 未有能戒定而慧不起者也。<br />
　　( 四) 心中心法, 不外由定生慧, 然心难制一, 今得三密, 由戒以制之于自然, 故不许其有所思议, 及既得定, 则于下座后, 师以般若引其机, 再教之起参, 反证在座上所得之定相, 移用于起参时, 故启发极易。<br />
　　( 五) 禅宗怕心有外驰; 此则三密合力, 不许不定, 亦不会不定。<br />
　　( 六) 禅宗怕昏沉, 此则不会昏沉, 以有咒印也。<br />
　　( 七) 禅宗怕落无记空, 此则有咒印在, 常翻种子, 虽有时意念纷起, 然可刹那止于无形。<br />
　　( 八) 心中心法修至深入时, 忽然入于寂灭, 但不入于断灭, 以咒未停, 手印不散, 见闻了了, 而意则寂寂也, 故无倚轻倚重之弊。<br />
　　( 九) 禅宗以强制力过强, 气体不易调伏, 必走香以济之, 此则虽日坐十二小时, 亦无不调之病, 惟至多许坐四七日。上上根人, 经三七日苦行, 无有不得三昧者。其所不许多坐者, 恐其贪著寂灭之乐, 反使慧机不灵活耳。<br />
　　( 十) 禅宗坐久, 劣慧人往往死执成颠, 此则多坐无病, 至多不起用而已, 至于初开般若者, 不免有骄慢之病, 但两家同有此病, 于法无关, 乃人之咎也。<br />
　　( 十一) 修心中心密, 于已得三昧定后, 师必用法以启其般若, 必借用宗下语录诸书, 此时于心中心法, 已脱离关系, 以坐亦可, 不坐亦可也, 惟坐多则力量亦增, 只不许过多, 以一千座为限耳。<br />
　　( 十二) 心中心法, 包括净土一门, 因修证初步, 即阿裨拔致, 译言不动地, 惟修此法, 方有往生西方之望, 再加上愿力, 则行得其全, 此法中第四印, 即有入成就门, 往生极乐之望, 佛说如是, 何可疑也。余初亦有轻视净土法门之罪, 今始自信堪以修净土矣, 知我者, 其惟自己乎。故心中心法者, 集律宗禅宗密宗净宗诸法而合修者也, 以各宗无不以印心为主也。先证入华藏法界以为体, 起妙法莲华以为用, 运般若以会通世法, 通佛心而无法我, 其理至微, 其用至广, 立场又与各宗不同。此佛最后之法, 如香之法界普薰, 虽领会各各不同, 而受熏则一, 岂劣慧人所可浅测哉。<br />
　　问: 净土宗之法意如何? <br />
　　答: 净土修法, 已于《净土印心法要》一书详言之矣, 兹不再述, 所欲补言者如下: <br />
　　不明心地, 决不知净土之法之微妙, 惜今之修净土者, 皆不合法, 故难明奥妙。<br />
　　今之弘扬净土法者, 只可云提倡念佛法, 不得云弘扬净土法也, 以何谓净土, 何谓极乐, 如何往生, 皆未向行人开示, 则因地先已草率, 果地可知矣。<br />
　　净土为西方成就门, 成就云者, 已证入大圆智之体, 而起六识妙观之用者也, 以妙观故, 不必定欲离相, 当即相以离相, 是以弥陀经有许多妙相庄严, 而以成就如是功德庄严为结论, 该土行修, 由五根五力修起, 前数品即不用, 则其意境可知, 且特意由有相以引入无相, 此唯明心眼者, 乃可会通之耳。<br />
　　光明无量, 是其体; 照十方国, 无所障碍, 是其用。照即妙观智之大用于法音宣流处, 自能随意境而各自变化, 如阿弥陀佛之广长妙舌, 遍覆大千, 而以十方佛之广长舌以反显之, 欲众生于自己心行中求之信入之赞叹之也, 且阿弥陀三字者, 三身圆满义也, 此表性与相之两合, 亦即八识与六七识之互通, 由根本智起后得智之用者也, 故曰一门而入普门。<br />
　　阿弥陀为佛, 此表体也; 观音为入微之妙, 以大势之力, 乃可至于普门, 此表用也, 仍二而一也。<br />
　　证入净土者, 必在禅定之后, 是以古来大德, 如憨山莲池等, 皆由禅宗而转净土, 非特意分家者也, 因非由禅宗证入法界体性智者, 不能了悟净土之微妙耳, 且以在家居士修禅宗不易, 特开此法门以为方便耳。<br />
　　晋远公之提倡净土, 亦为居士方便也。何也? 因彼时正值世乱, 各处有兵事, 双方主将, 无不推崇远公, 各相禁戒, 不许军士入其境, 地方周数十里, 赖以保全, 于是皈依远公而避难者, 不可胜数, 如今之租界地者。远公遂以至简之念佛法门教之, 莲宗之盛, 实由于此, 原为居士方便种善根也。故居士而修此方便法尚可也, 比丘则地位不同, 岂可不由禅定观心入手, 若亦贪此便利, 则不可也。至少当禅净合修, 加诸苦行。然衣食无着, 办道之资粮不具, 不得已而经忏焰口, 以维生活, 此又谁之过欤。<br />
　　各经本已难讲, 弥陀经则难之又难, 以此经全在意境, 于诸妙相庄严, 说实不得, 说轻不得, 又如法音宣流等句, 非可言表。是以本会于第三年, 始兼弘净土法, 盖以心中心法为入密之始基, 启发般若, 藉禅宗以练其机, 再明扫荡习气诸法以达其用, 然后归证净土, 以通普门之旨, 其				                
						</center></div><hr><script charset='utf-8' src='../js/hui.js'></script></body></html> 