<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,佛教三字经' />
<link href='../css/3.css' rel='stylesheet' type='text/css'></head><body><hr><center><div class='zw'>佛教三字经</div></center><br><center><div>作者：佚名　来源：佛学在线</div></center><br><div class='zw'><center>
        <div class="zw">
			
							<BR>　　据印光法师序言所述，《佛教三字经》的主要内容是“略叙如来降生成道，说法度生；列祖续佛慧命，随机施教；及与古德自利利他嘉言懿行”等事迹和法理，世人通过诵习是文，可“知佛经之要义，明祖道之纲宗”，其最终的意义“是在后进之发心造修焉”。这是一本佛学入门书，主要内容是以韵文的形式，提挈佛法的主要精神，辨析佛学的基本义理，介绍佛教的主要宗派等。&nbsp; <BR>　　 <BR>　<STRONG>　壹&nbsp;佛教起缘&nbsp; <BR>　　 <BR>　　１、法界生起</STRONG>&nbsp; <BR>　　 <BR>　　无始终，无内外，强立名，为法界。&nbsp; <BR>　　 <BR>　　法界性，即法身。因不觉，号无明。&nbsp; <BR>　　 <BR>　　空色现，情器分，三世间，从此生。&nbsp; <BR>　　 <BR>　　迷则凡，悟则圣。真如体，须亲证。&nbsp; <BR>　　 <BR>　　<STRONG>２、证道成佛&nbsp; <BR></STRONG>　　 <BR>　　证者谁？释迦尊，大悲愿，示诞生。&nbsp; <BR>　　 <BR>　　处王宫，求出离，夜逾城，人不知。&nbsp; <BR>　　 <BR>　　入雪山，修苦行，六年间，习寂定。&nbsp; <BR>　　 <BR>　　从定起，出山来，坐树下，心境开。&nbsp; <BR>　　 <BR>　　天龙喜，魔胆落，睹明星，成正觉。&nbsp; <BR>　&nbsp; <BR>　　<STRONG>３、启教传道</STRONG>&nbsp; <BR>　　 <BR>　　启大教，说华严；刹尘海，现宝莲。&nbsp; <BR>　　 <BR>　　愍凡愚，不能听，隐尊特，显劣应。&nbsp; <BR>　　 <BR>　　说阿含，第二时。四谛法，接小机。&nbsp; <BR>　　 <BR>　　证四果，出生灭。演方等，破法执。&nbsp; <BR>　　 <BR>　　第四时，谈般若，二乘转，教菩萨。&nbsp; <BR>　　 <BR>　　开显圆，法华会，学无学，得授记。&nbsp; <BR>　　 <BR>　　《涅槃经》，最后说，显真常，扶戒律。&nbsp; <BR>　　 <BR>　　五时教，如是说。亦融通，亦分别；&nbsp; <BR>　　 <BR>　　化道圆，归真际。&nbsp; <BR>　　 <BR>　　<STRONG>４、结集三藏</STRONG>&nbsp; <BR>　　 <BR>　　双树间，吉祥逝。荼毗后，分舍利。&nbsp; <BR>　　 <BR>　　阿育王，变古制，碎宝末，造浮图，&nbsp; <BR>　　 <BR>　　役鬼神，遍阎浮。优填王，始造像，&nbsp; <BR>　　 <BR>　　令后人，修供养。大迦叶，命阿难，&nbsp; <BR>　　 <BR>　　结集经，石窟间。修多罗，是经藏；&nbsp; <BR>　　 <BR>　　毗奈耶，是律藏；阿毗昙，是论藏。&nbsp; <BR>　　 <BR>　　正法隆，外道丧。藏分三，部十二。&nbsp; <BR>　　 <BR>　　遇有缘，作佛事。&nbsp; <BR>　　 <BR>　　<STRONG>贰&nbsp;中国佛教&nbsp; <BR>　　 <BR>　　５、佛法东传</STRONG>&nbsp; <BR>　　 <BR>　　汉明帝，梦金人，求圣教，遣蔡愔。&nbsp; <BR>　　 <BR>　　腾兰来，经像至。初译经，《四十二》。&nbsp; <BR>　　 <BR>　　道教徒，兴恶念，请焚经，为试验。&nbsp; <BR>　　 <BR>　　道经毁，佛经全，光炽盛，耀人天。&nbsp; <BR>　　 <BR>　　善男女，皆生信，求出家，期亲证。&nbsp; <BR>　　 <BR>　　建十寺，安僧尼。三宝备，始于兹。&nbsp; <BR>　　 <BR>　　溯源流，知宗派，宗有十，分大小。&nbsp; <BR>　　 <BR>　<STRONG>　６、小乘二宗&nbsp; <BR></STRONG>　　 <BR>　　成实宗，六代盛；高僧传，可为证。&nbsp; <BR>　　 <BR>　　俱舍宗，陈至唐，五代后，渐微茫。&nbsp; <BR>　　 <BR>　　此二宗，是小乘。律大小，七大乘。&nbsp; <BR>　　 <BR>　<STRONG>　７、禅宗</STRONG>&nbsp; <BR>　　 <BR>　　传心印，为禅宗；佛拈花，迦叶通。&nbsp; <BR>　　 <BR>　　授阿难，为二祖，次第承，皆可数。&nbsp; <BR>　　 <BR>　　第十二，号马鸣，造《起信》，大乘兴。&nbsp; <BR>　　 <BR>　　十四祖，名龙树，入龙宫，《华严》遇，&nbsp; <BR>　　 <BR>　　传世间，法雨注；造诸论，施甘露。&nbsp; <BR>　　 <BR>　　廿八祖，达磨尊，来东土，示性真；&nbsp; <BR>　　 <BR>　　离文字，要亲证。有慧可，得心印。&nbsp; <BR>　　 <BR>　　传僧璨，为三祖。《信心铭》，超今古。&nbsp; <BR>　　 <BR>　　第四祖，名道信，知无缚，解脱竟。&nbsp; <BR>　　 <BR>　　五祖忍，居黄梅，东山上，道场恢。&nbsp; <BR>　　 <BR>　　第六祖，名慧能，传衣钵，道大行。&nbsp; <BR>　　 <BR>　　六祖下，二禅师，南岳让，青原思。&nbsp; <BR>　　 <BR>　　南岳下，一马驹，踏杀人，遍寰区。&nbsp; <BR>　　 <BR>　　青原下，一石头，石头路，滑似油。&nbsp; <BR>　　 <BR>　　分五家，派各别：临济宗，行棒喝，&nbsp; <BR>　　 <BR>　　玄要分，宾主别，人与境，夺不夺；&nbsp; <BR>　　 <BR>　　沩仰宗，示圆相，暗机投，义海畅；&nbsp; <BR>　　 <BR>　　曹洞宗，传宝镜，定君臣，行正令；&nbsp; <BR>　　 <BR>　　云门宗，顾鉴咦，一字关，透者希；&nbsp; <BR>　　 <BR>　　法眼宗，明六相，禅与教，无两样。&nbsp; <BR>　　 <BR>　<STRONG>　８、律宗</STRONG>&nbsp; <BR>　　 <BR>　　既明宗，须知律；持五戒，本乃立。&nbsp; <BR>　　 <BR>　　为沙弥，持五戒；比丘僧，具足戒，&nbsp; <BR>　　 <BR>　　戒二百，又五十；尼增百，戒始足；&nbsp; <BR>　　 <BR>　　梵网戒，制菩萨，重有十，轻四八。&nbsp; <BR>　　 <BR>　　律门祖，优婆离，承佛印，肃清规。&nbsp; <BR>　　 <BR>　　先束身，次摄心，得圆通，证道深。&nbsp; <BR>　　 <BR>　　唐道宣，精毗尼，大小乘，咸总持。&nbsp; <BR>　　 <BR>　　宋元照，继其后，著述多，善分别。&nbsp; <BR>　　 <BR>　　既明律，须研教，辩权实，判大小。&nbsp; <BR>　　 <BR>　　<STRONG>９、天台宗&nbsp; <BR></STRONG>　　 <BR>　　北齐朝，有慧文，读《中论》，得其精；&nbsp; <BR>　　 <BR>　　祖龙树，立三观，空假中，归一贯。&nbsp; <BR>　　 <BR>　　传弟子，南岳思，止观法，万世师。&nbsp; <BR>　　 <BR>　　第三世，有智者，演教观，判高下；&nbsp; <BR>　　 <BR>　　藏与通，别与圆，此四教，至今传。&nbsp; <BR>　　 <BR>　　谈性具，善恶兼，百界如，有三千。&nbsp; <BR>　　 <BR>　　此一派，号天台；宗《法华》，佛慧开。&nbsp; <BR>　　 <BR>　　<STRONG>１０、华严宗&nbsp; <BR></STRONG>　　 <BR>　　《华严经》，最尊胜，初传来，在东晋。&nbsp; <BR>　　 <BR>　　杜顺师，是文殊，阐《华严》，盘走珠。&nbsp; <BR>　　 <BR>　　第一传，得智俨，作《搜玄》，记十卷。&nbsp; <BR>　　 <BR>　　第二传，是贤首，《探玄记》，世希有。&nbsp; <BR>　　 <BR>　《清凉疏》，释新经；并作钞，博而精。&nbsp; <BR>　 <BR>　　小与始，终与顿，至于圆，五教振。&nbsp; <BR>　　 <BR>　　四法界，十玄门，暨六相，义最纯。&nbsp; <BR>　　 <BR>　　因赅果，果彻因，摄万法，归一真。&nbsp; <BR>　　 <BR>　　圭峰密，疏《圆觉》，《大钞》详，《小钞》略。&nbsp; <BR>　　 <BR>　　此一派，贤首宗，亦行布，亦圆融。&nbsp; <BR>　　 <BR>　<STRONG>　１１、法相宗</STRONG>&nbsp; <BR>　　 <BR>　　唐玄奘，游西域，学瑜伽，祖弥勒；&nbsp; <BR>　　 <BR>　　传戒贤，大论师，亲传授，历年时。&nbsp; <BR>　　 <BR>　　归长安，传窥基，通因明，善三支；&nbsp; <BR>　　 <BR>　　《成唯识》，作《疏记》，破邪宗，伸正义。&nbsp; <BR>　　 <BR>　　有现量，有比量，究竟依，圣教量。&nbsp; <BR>　　 <BR>　　遍计执，依他性，二者离，圆成证。&nbsp; <BR>　　 <BR>　　此一宗，号慈恩，先谈相，后显真。&nbsp; <BR>　　 <BR>　　<STRONG>１２、三论宗</STRONG>&nbsp; <BR>　　 <BR>　　三论宗，传最古，秦罗什，来兹土。&nbsp; <BR>　　 <BR>　　真空义，唯第一，群弟子，竟传习。&nbsp; <BR>　　 <BR>　　曰《中论》，曰《百论》，《十二门》，为三论。&nbsp; <BR>　　 <BR>　　唐吉藏，施大功，《三论疏》，传海东。&nbsp; <BR>　　 <BR>　　法藏释，十二门，《宗致记》，至今存。&nbsp; <BR>　　 <BR>　　<STRONG>１３、密宗</STRONG>&nbsp; <BR>　　 <BR>　　善无畏，至长安，唐一行，受真传。&nbsp; <BR>　　 <BR>　　作疏释，《大日经》；真言教，始得明。&nbsp; <BR>　　 <BR>　　金刚智，及不空，接踵来，广流通。&nbsp; <BR>　　 <BR>　　灌顶法，不轻授；非法器，转获咎。&nbsp; <BR>　　 <BR>　　立禁令，自明始，秘密宗，敕停止。&nbsp; <BR>　　 <BR>　　<STRONG>１４、净土宗</STRONG>&nbsp; <BR>　　 <BR>　　晋慧远，住匡庐，结莲社，德不孤。&nbsp; <BR>　　 <BR>　　魏昙鸾，修妙观，生品高，瑞相现。&nbsp; <BR>　　 <BR>　　唐道绰，暨善导，唱专修，为妙道；&nbsp; <BR>　　 <BR>　　此法门，三经说，大经该，小经切。&nbsp; <BR>　　 <BR>　　观经语，最惊人，许五逆，得往生。&nbsp; <BR>　　 <BR>　　三藏教，所不摄，佛愿力，诚难测，&nbsp; <BR>　　 <BR>　　一称名，众罪灭；临终时，佛来接，&nbsp; <BR>　　 <BR>　　下中上，根不齐，一句佛，同生西，&nbsp; <BR>　　 <BR>　　既往生，皆不退，亲见佛，得授记，&nbsp; <BR>　　 <BR>　　净土宗，真简要，协时机，妙中妙。&nbsp; <BR>　　 <BR>　　<STRONG>叁&nbsp;佛法概论&nbsp; <BR>　　 <BR>　　１５、忏悔法及实质</STRONG>&nbsp; <BR>　　 <BR>　　上十宗，已说完，忏悔法，更须深。&nbsp; <BR>　　 <BR>　　慈悲忏，何人集，志公等，高僧十。&nbsp; <BR>　　 <BR>　　梁武帝，心至诚，度故妻，脱蟒形。&nbsp; <BR>　　 <BR>　　唐悟达，有夙业，人面疮，生于膝，&nbsp; <BR>　　 <BR>　　遇神僧，为洗怨，三昧水，浇既痊。&nbsp; <BR>　　 <BR>　　作水忏，后世传，如法行，利无边。&nbsp; <BR>　　 <BR>　　<STRONG>１６、诸法</STRONG>&nbsp; <BR>　　 <BR>　　为学者，须知法。染与净，善分别。&nbsp; <BR>　　 <BR>　　色受想，并行识，此五蕴，本空寂。&nbsp; <BR>　　 <BR>　　眼耳鼻、舌身意，此六根，须应记。&nbsp; <BR>　　 <BR>　　色声香、味触法，此六尘，亦须识。&nbsp; <BR>　　 <BR>　　前六根，与六尘，十二处，常相亲。&nbsp; <BR>　　 <BR>　　根尘接，有六识。十八界，从此立。&nbsp; <BR>　　 <BR>　　<STRONG>１７、识的转依和净化</STRONG>&nbsp; <BR>　　 <BR>　　末那识，为第七；阿赖耶，第八识。&nbsp; <BR>　　 <BR>　　八种识，为心王。转成智，性发光。&nbsp; <BR>　　 <BR>　　大圆镜、平等性、妙观察、成所作。&nbsp; <BR>　　 <BR>　　此四智，一心圆。八识转，体用全。&nbsp; <BR>　　 <BR>　　<STRONG>１８、成佛之特征</STRONG>&nbsp; <BR>　　 <BR>　　曰法身，曰报身，曰应身，是三身。&nbsp; <BR>　　 <BR>　　自受用，他受用，一报身，说二用；&nbsp; <BR>　　 <BR>　　胎生身，变化身，此二种，皆应身。&nbsp; <BR>　　 <BR>　　约为三，开为五；相无定，随机睹。&nbsp; <BR>　　 <BR>　　有肉眼，有天眼，有慧眼，有法眼，&nbsp; <BR>　　 <BR>　　并佛眼，名五眼。见所见，皆无限。&nbsp; <BR>　　 <BR>　　天眼通，天耳通，他心通，宿命通，&nbsp; <BR>　　 <BR>　　神境通，漏尽通。圣与凡，各不同。&nbsp; <BR>　　 <BR>　　<STRONG>１９、正法与解脱</STRONG>&nbsp; <BR>　　 <BR>　　曰苦、集，曰灭道，四谛法，须寻讨。&nbsp; <BR>　　 <BR>　　自无明，至老死，十二因，为缘起。&nbsp; <BR>　　 <BR>　　顺流转、逆还灭。当处空，无分别。&nbsp; <BR>　　 <BR>　　布施度、持戒度、忍辱度、精进度、&nbsp; <BR>　　 <BR>　　禅定度、智慧度，自他苦，从此度。&nbsp; <BR>　　 <BR>　　慈与悲，喜与舍，四无量，称圣者。&nbsp; <BR>　　 <BR>　　曰常、乐，曰我、净，此四德，涅槃证。&nbsp; <BR>　　 <BR>　　<STRONG>２０、六凡与四众</STRONG>&nbsp; <BR>　　 <BR>　　有情界，说六凡，三途苦，须先论。&nbsp; <BR>　　 <BR>　　曰地狱，曰饿鬼，曰畜生，苦无比。&nbsp; <BR>　　 <BR>　　曰天道，曰人道，曰修罗，乐事少。&nbsp; <BR>　　 <BR>　　曰声闻，曰缘觉，取灭度，为独乐。&nbsp; <BR>　　 <BR>　　曰菩萨，曰如来，抚众生，如婴孩。&nbsp; <BR>　　 <BR>　　此四圣，并六凡，为十界，一性含。&nbsp; <BR>　　 <BR>　　<STRONG>２１、器世间　从凡夫世界到佛世界</STRONG>&nbsp; <BR>　　 <BR>　　既论身，须论土，土为依，身为主。&nbsp; <BR>　　 <BR>　　四大洲，共铁围，七金山，绕须弥。&nbsp; <BR>　　 <BR>　　为大地。风力持，水火金，不相离。&nbsp; <BR>　　 <BR>　　水轮含，十方界。性流动，如何载？&nbsp; <BR>　　 <BR>　　业力持，得自在。风金摩，火现彩。&nbsp; <BR>　　 <BR>　　庵摩果，比阎浮，果体圆，圆如球。&nbsp; <BR>　　 <BR>　　彼上下，与四周，人与物，如何留？&nbsp; <BR>　　 <BR>　　《楞严经》，秘密说，善会通，不可执。&nbsp; <BR>　　 <BR>　　日与月，绕虚空，不堕落，谁之功。&nbsp; <BR>　　 <BR>　　有过去，有现在，有未来，三世改。&nbsp; <BR>　　 <BR>　　南与北，西与东，并四维，上下通，&nbsp; <BR>　　 <BR>　　观十方，人在中。人居地，地居空，&nbsp; <BR>　　 <BR>　　数此地，至大千。凡圣居，各有缘。&nbsp; <BR>　　 <BR>　　同居土，方便土，实报土，寂光土，&nbsp; <BR>　　 <BR>　　分四土，自台教。前二粗，后二妙。&nbsp; <BR>　　 <BR>　　法性土，净化土，染化土，分三土。&nbsp; <BR>　　 <BR>　　贤者教，如是说，从本源，生枝节。&nbsp; <BR>　　 <BR>　　婆婆界，极乐界，华藏界，及余界，&nbsp; <BR>　　 <BR>　　界非界，非界界，重重界，各无碍。&nbsp; <BR>　　 <BR>　<STRONG>　２２、劝学　学佛次第&nbsp; <BR></STRONG>　　 <BR>　　学佛者，首在信；信而解，解而行；&nbsp; <BR>　　 <BR>　　由解行，至于证。识次第，辨邪正。&nbsp; <BR>　　 <BR>　　宗说通，理事融。破我执，第一功。&nbsp; <BR>　　 <BR>　　四句离，百非遣。妄念消，真性显。&nbsp; <BR>　　 <BR>　　<STRONG>２３、古德　先贤懿范与佛教的生命境界</STRONG>&nbsp; <BR>　　 <BR>　　古之人，行履笃；言不诳，心不曲。&nbsp; <BR>　　 <BR>　　守清素，如慧开，竭尽施，不积财。&nbsp; <BR>　　 <BR>　　自洁者，如道林，入深山，远女人。&nbsp; <BR>　　 <BR>　　尊师者，如道安，服苦役，心自甘。&nbsp; <BR>　　 <BR>　　孝亲者，如道丕，为养母，自忍饥。&nbsp; <BR>　　 <BR>　　父捐躯，为报国，丕苦求，骨跃出。&nbsp; <BR>　　 <BR>　　高尚者，如道恒，避荣命，入深山。&nbsp; <BR>　　 <BR>　　感应者，如道生，石头点，听讲经。&nbsp; <BR>　　 <BR>　　求通经，如灵辨，骨肉穿，妙义显。&nbsp; <BR>　　 <BR>　　冲举者，尼净检，凌霄去，身冉冉。&nbsp; <BR>　　 <BR>　　神解者，李通玄，《华严论》，千古传。&nbsp; <BR>　　 <BR>　　机捷者，灵照女，老庞公，徒延伫。&nbsp; <BR>　　 <BR>　　举十德，励初学，依此修，成正觉。&nbsp; <BR>　　 <BR>　<STRONG>　２４、结语</STRONG>&nbsp; <BR>　　 <BR>　　三字偈，随分说，如风过，万籁歇。&nbsp; <BR>　　 <BR>　　非有言，非无言，会此意，是真诠。

              </li>
            </ul>				                
						</center></div><hr><script charset='utf-8' src='../js/hui.js'></script></body></html> 