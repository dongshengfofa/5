<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,人间缺陷与社会弊病' />
<link href='../css/3.css' rel='stylesheet' type='text/css'></head><body><hr><center><div class='zw'>人间缺陷与社会弊病</div></center><br><center><div>作者：佚名　来源：佛学在线</div></center><br><div class='zw'><center>
        <div class="zw">
			
							<P><FONT face=Verdana>　　当知有四大畏，恒逼人身，终不可制却，亦复不可咒术、战斗、药草所能抑折：所谓生老病死。亦如四大山从四方来，各各相就，摧坏树木，皆悉磨灭。 </FONT></P>
<P><FONT face=Verdana>　　《增一阿含经》　卷五十 </FONT></P>
<P><FONT face=Verdana>　　一切归于尽，果熟亦当堕， 合会必当散，有生必有死。 </FONT></P>
<P><FONT face=Verdana>　　《增一阿含经》卷二六《等见品》 </FONT></P>
<P><FONT face=Verdana>　　佛言：出息不还，则属后世，人命在呼吸之间耳。 </FONT></P>
<P><FONT face=Verdana>　　《处女经》 </FONT></P>
<P><FONT face=Verdana>　　人在爱欲之中，独生独死，独去独来，苦乐自当，无有代者，善恶变化，追逐所生，道路不同，会见无期，何不于强健时努力修善，欲何待乎！ </FONT></P>
<P><FONT face=Verdana>　　《无量寿经》卷下 </FONT></P>
<P><FONT face=Verdana>　　命如果待熟，常恐会零落，已生皆有苦，孰能致不死？从初乐恩爱，因淫入胎影，受形命如电，昼夜流难止。 </FONT></P>
<P><FONT face=Verdana>　　《法句经·生死品》 </FONT></P>
<P><FONT face=Verdana>　　如河驶流，往而不返，人命如是，逝者不还。</FONT></P>
<P><FONT face=Verdana>　　是日已过，命亦随减，如少水鱼，斯由何乐！</FONT></P>
<P><FONT face=Verdana>　　当勤精进，如救头燃，但念无常，慎勿放逸！ </FONT></P>
<P><FONT face=Verdana>　　《法句经·无常品》 </FONT></P>
<P><FONT face=Verdana>　　身空虚伪，不可长养……地水火风，合集成立，随时增减，互相残害，犹如四蛇，共处一箧。水火风种，散灭坏时，大小不净，盈流于外，体生诸虫，无可爱乐，捐弃冢间，如朽败木。心如幻化；驰骋六情，……犹如世人，驰走空聚，六贼所害，愚不知避。 </FONT></P>
<P><FONT face=Verdana>　　《金光明经》卷二 </FONT></P>
<P><FONT face=Verdana>　　世人共争不急之务，于此剧恶极苦之中，勤身营务，以自给济。尊卑、贫富、少长、男女，累念积虑，为心走使，无田忧田，无宅忧宅，眷属财物，有无同忧。有一少一，思欲齐等，适小具有，又忧非常水火盗贼怨家债主焚漂劫夺、消散磨灭。心悭意固。无能纵舍，命终弃捐，莫谁随者。贫富同然，忧苦万端。 </FONT></P>
<P><FONT face=Verdana>　　《无量寿经》卷下 </FONT></P>
<P><FONT face=Verdana>　　佛告弥勒：“汝等能于此世端心正意，不为众恶，甚为大德！所以者何？十方世界，善多恶少，易可开化，唯此五恶世间，最为剧苦。我今于此作佛，教化群生，令舍五恶，去五痛，离五烧，降化其意，令持五善，获其福德。</FONT></P>
<P><FONT face=Verdana>　　何等为五？其一者，世间诸众生类，欲为众恶，强者伏弱，转相尅贼，残害杀伤，迭相噬吞，不知为善，后受殃罚。故有穷乞、孤独、聋盲、（广／音）哑、痴恶、尫狂，皆因前世不信道德，不肯为善。其有尊贵、豪富、贤明、长者、智勇、才达，皆由宿世慈孝，修善积德所致。世间有此目前现事，寿终之后，入其幽冥，转生受身，改形易道，故有泥犁、禽兽、蜎飞蠕动之属。譬如世法牢狱，剧苦极刑，魂神命精随罪趣向，所受寿命或长或短，相从共生，更相报偿，殃恶未尽，终不得离，辗转其中，累劫难出，难得解脱，痛不可言！天地之间，自然有是，虽不即时暴应，善恶会当归之。</FONT></P>
<P><FONT face=Verdana>　　其二者，世间人民，不顺法度，奢淫骄纵，任心自恣；居上不明，在位不正，陷入冤枉，损害忠良，心口各异，机伪多端；尊卑中外，更相欺诳、瞋恚愚痴，欲自厚己，欲贪多有，利害胜负，结忿成仇，破家亡身，不顾前后。富有悭惜，不肯施与，爱保贪重，心劳身苦。如是至竟，无一随者，善恶祸福，迫命所生，或在乐处，或太苦毒。又或见善憎谤，不思慕及；常怀盗心，尅望他利，用自供给，消散复取，神明尅识，终入恶道，自有三途无量苦恼，辗转其中，累劫难出，痛不可言。</FONT></P>
<P><FONT face=Verdana>　　其三者，世间人民，相因寄生，寿命几何？不良之人，身心不正，常怀邪恶，常念淫佚，烦满胸中，邪态外逸，费损家财，事为非法。所当求者，而不肯为。又或交结聚会，兴兵相伐，攻劫杀戳，强夺迫胁，归给妻子，极身作乐，众共憎厌，患而苦之。如是之恶，著于人鬼，神明记识，自入三途，无量苦海，辗转其中，累劫难出，痛不可言。</FONT></P>
<P><FONT face=Verdana>　　其四者，世间人民，不念修善，两舌恶口，妄言绮语，憎嫉善人，败坏贤明。不孝父母，轻慢师长，朋友无信，难得诚实，尊贵自大，谓己有道，横行威势，侵易于人，欲人畏敬，不自惭惧，难可降化，常怀骄慢。赖其前世福德营护，今世为恶，福德尽灭，寿命终尽，诸恶绕归。又其名籍记在神明，殃咎牵引，无从舍离，但得前行，入于火镬，身心摧碎，神形苦极，当斯之时，悔复何及！</FONT></P>
<P><FONT face=Verdana>　　其五者，世间人民，徙倚懈怠，不肯作善，治身修业，父母教诲，违戾反逆，譬如怨家，不如无子。负恩违义，无有报偿，放恣游散，耽酒嗜美，鲁扈抵突，不识人情，无义无礼，不可谏晓。六亲眷属资用有无不能忧念，不恨父母之恩，不存师友之义。意念身口，曾无一善，不信诸佛经法，不信生死善恶，欲害真人，斗乱僧众。愚痴蒙昧，自为智慧，不知生从何来，死所趣向。不仁不顺，希望长生。慈心教诲而不肯信，苦口与语无益其人，心中闭塞，意不开解。大命将终，悔恨交至，不豫修善，临时乃悔，悔之于后，将何及乎！</FONT></P>
<P><FONT face=Verdana>　　天地之间，五道分明，善恶报应，祸福相承，身自当之，无谁代者。善人行善，从乐入乐，从明入明；恶人行恶，从苦入苦，从冥入冥。谁能知者？独佛知耳，教语开示，信行者少。生死不休，恶道不绝。如是世人，难可具尽。故有自然三途，无量苦恼，辗转其中，世世累劫，无有出期，难得解脱，痛不可言。如是五恶、五痛、五烧，譬如大火焚烧人身。若能自于其中，一心制意，端身正念，言行相副，所作至诚，独作诸善，不为众恶，身独度脱，获其福德，可得长寿泥恒之道，是为五大善也。 </FONT></P>
<P><FONT face=Verdana>　　《佛说大乘无量寿庄严清净平等觉经》 </FONT></P>
<P><FONT face=Verdana>　　尔时，地藏菩萨摩诃萨白佛言：”世尊！我观是阎浮众生，举心动念，无非是罪，脱获善利，多退初心，若遇恶缘，念念增长。是等辈人，如履泥途，负于重石，渐困渐重，足步深邃。 </FONT></P>
<P><FONT face=Verdana>　　《地藏菩萨本愿经》卷中 </FONT></P>
<P><FONT face=Verdana>　　少壮不得财，并不修梵行，如油过老鹭，无鱼而萎灭。少壮不得财。并不修梵行，卧如破折弓，悲叹于过去。 </FONT></P>
<P><FONT face=Verdana>　　《法句经·老品》 </FONT></P>
<P><FONT face=Verdana>　　食、色、财宝，无论如何吝惜珍藏，死时仍需空手而去，实在没甚利益。 </FONT></P>
<P><FONT face=Verdana>　　冈波巴《宝鬘集》</FONT></P>

              </li>
            </ul>				                
						</center></div><hr><script charset='utf-8' src='../js/hui.js'></script></body></html> 