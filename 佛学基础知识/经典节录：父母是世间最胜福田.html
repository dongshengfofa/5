<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,经典节录：父母是世间最胜福田' />
<link href='../css/3.css' rel='stylesheet' type='text/css'></head><body><hr><center><div class='zw'>经典节录：父母是世间最胜福田</div></center><br><center><div>作者：佚名　来源：佛学在线</div></center><br><div class='zw'><center>
        <div class="zw">
			
							<p><span style="font-size: 14px">《分别善恶报应经》(节录)：</span></p>
<p><span style="font-size: 14px">　　复云何业获报多病。有十种业。何等为十。一自坏有情。二劝他令坏。三随喜坏。四赞叹坏。五不孝父母。六多结宿冤。七毒心行药。八悭吝饮食。九轻慢圣贤。十毁谤师法。如是十种获报多病。</span></p>
<p><span style="font-size: 14px">　　复云何业获报少病。有十种业。何等为十。一不损有情。二劝他不损。三不随喜损。四不赞叹损。五离庆快损。六孝养父母。七尊重师长。八不结宿冤。九施僧安乐。十施药饮食。如是十种获少病报。</span></p>
<p><span style="font-size: 14px">　　复云何业获报丑陋。有十种业。何等为十。一恒起嗔忿。二恣纵慢心。三不孝父母。四恒恣贪痴。五毁谤圣贤。六侵夺陵逼。七盗佛光明。八戏弄他丑。九坏佛光明。十行非梵行。如是十种获报丑陋。</span></p>
<p><span style="font-size: 14px">　　复云何业获报端严。有十种业。云何十业。一修慈忍。二惠施佛塔。三涂扫塔寺。四修严精舍。五庄严佛像。六孝养父母。七信重圣贤。八谦卑离慢。九梵行无缺。十远离损害。如是十种获报端严。</span></p>
<p><span style="font-size: 14px">　　复云何业获种族卑贱。有十种业。云何十种。一贪爱名利不修施行。二嫉妒他荣。三轻毁父母。四不遵师法。五讥谤贤善。六亲近恶友。七劝他作恶。八破坏他善。九货易经像。十不信三宝。如是十种获报卑贱。</span></p>
<p><span style="font-size: 14px">　　复云何业得豪族富贵。有十种业。何等为十。一离嫉妒庆他名利。二尊重父母。三信崇师法。四发菩提心。五施佛伞盖。六修严塔寺。七忏悔恶业。八广修施行。九劝修十善。十信崇三宝。如是十种获报豪贵。</span></p>
<p><span style="font-size: 14px">　　复云何业获人间恶报。有十种业。云何十种。一恣纵我慢。三轻慢父母。三轻慢沙门。四轻慢婆罗门。五轻毁贤善。六轻慢亲族。七不信因果。八轻厌自身。九憎嫌他人。十不信三宝。如是十种获人间恶报。</span></p>
<p><span style="font-size: 14px">　　复云何业获人中胜报。有十种业。云何十种。一谦卑离慢。二尊重父母。三尊重沙门。四信崇婆罗门。五爱护亲族。六尊重贤圣。七修行十善。八不轻慢补特伽罗。九尊重师法。十谛信三宝。如是十种获人中胜报。</span></p>
<p><span style="font-size: 14px">　　复云何业获报孤贫。有十种业。云何十种。一恒行劫盗。二劝他劫盗。三赞叹劫盗。四随喜劫盗。五毁谤父母。六谤讟圣贤。七障碍他施。八嫉他名利。九悭吝财物。十轻毁三宝愿常饥馑。如是十种获报孤贫。</span></p>
<p><span style="font-size: 14px">　　复云何业获大福德。有十种业。云何十种。一离劫盗。二离劝他非。三离随喜盗。四孝养父母。五信崇圣贤。六庆他名利。七广行惠施。八不嫉名利。九不悭财宝爱恤孤贫。十供养三宝。如是十种获福广大。</span></p>
<p><span style="font-size: 14px">　　《优婆塞戒经》(节录)：</span></p>
<p><span style="font-size: 14px">　　善生言。世尊。菩萨已受优婆塞戒。复当云何供养三宝。善男子。世间福田凡有三种。一报恩田。二功德田。三贫穷田。报恩田者。所谓父母师长和上。功德田者。从得暖法乃至得阿耨多罗三藐三菩提。贫穷田者。一切穷苦困厄之人。如来世尊是二种福田。一者报恩田。二功德田。法亦如是是二种田。众僧三种。一报恩田二功德田。三贫穷田。以是因缘。菩萨已受优婆塞戒。应当至心勤供养三宝。</span></p>
<p><span style="font-size: 14px">　　《大方便佛报恩经》(节录)：</span></p>
<p><span style="font-size: 14px">　　佛告诸弟子。当护于口。口之过患甚于猛火。父母众僧。宜应赞叹软语常念其恩。众僧者。出三界之福田。父母者三界内最胜福田。何以故。众僧之中。有四双八辈十二贤士。供之得福进可成道。父母者十月怀抱。推干去湿。乳哺长大。教诲技艺。随时将养。及其出家修得解脱。度生死海。自利兼利一切众生。佛告阿难。父母众僧。是一切众生种二福田。所谓人天泥洹解脱妙果因之得成。</span></p>
<p><span style="font-size: 14px">　　《大方便佛报恩经》(节录)：</span></p>
<p><span style="font-size: 14px">　　尔时世尊大众围绕。供养恭敬尊重赞叹。尔时如来游于无量甚深行处。欲拔众生三有剧苦。欲发五盖并解十缠。欲令一切众生俱得解脱安处无为。即为开示二种福田。一者有作福田。二者无作福田。所谓父母及与师长。诸佛法僧及诸菩萨。一切众生修供得福。进可成道。</span></p>
<p><span style="font-size: 14px">　　《大乘本生心地观经》(节录)：</span></p>
<p><span style="font-size: 14px">　　尔时，佛告五百长者：&ldquo;善哉!善哉!汝等闻于赞叹大乘，心生退转发起妙义，利益安乐未来世中，不知恩德一切众生。谛听!谛听!善思念之，我今为汝分别演说世出世间有恩之处。善男子，汝等所言未可正理。何以故?世出世恩有其四种：一、父母恩，二、众生恩，三、国王恩，四、三宝恩。如是四恩，一切众生平等荷负。</span></p>
<p><span style="font-size: 14px">　　&ldquo;善男子，父母恩者，父有慈恩，母有悲恩。母悲恩者，若我住世于一劫中说不能尽，我今为汝宣说少分。假使有人为福德故，恭敬供养一百净行大婆罗门、一百五通诸大神仙、一百善友，安置七宝上妙堂内，以百千种上妙珍膳，垂诸璎珞、众宝衣服、栴檀沉香立诸房舍，百宝庄严床卧敷具，疗治众病百种汤药，一心供养满百千劫;不如一念住孝顺心，以微少物色养悲母，随所供侍，比前功德，百千万分不可校量。世间悲母念子无比，恩及未形，始自受胎，终于十月，行住坐卧受诸苦恼非口所宣。虽得欲乐饮食衣服而不生爱，忧念之心恒无休息，但自思惟将欲生产，渐受诸苦昼夜愁恼。若产难时，如百千刃竞来屠割，或致无常;若无苦恼，诸亲眷属喜乐无尽，犹如贫女得如意珠。其子发声如闻音乐，以母胸臆而为寝处，左右膝上常为游履。于胸臆中出甘露泉，长养之恩弥于普天，怜愍之德广大无比。世间所高莫过山岳，悲母之恩逾于须弥。</span></p>
<p><span style="font-size: 14px">　　世间之重大地为先，悲母之恩亦过于彼。若有男女背恩不顺，令其父母生怨念心，母发恶言，子即随堕，或在地狱、饿鬼、畜生。世间之疾莫过猛风，怨念之微复速于彼。一切如来、金刚天等，及五通仙不能救护。若善男子、善女人，依悲母教承顺无违，诸天护念福乐无尽。如是男女即名尊贵天人种类，或是菩萨为度众生，现为男女饶益父母。若善男子、善女人，为报母恩经于一劫，每日三时割自身肉以养父母，而未能报一日之恩。所以者何?一切男女处于胎中，口吮乳根饮啖母血，及出胎已幼稚之前，所饮母乳百八十斛。母得上味先与其子，珍妙衣服亦复如是，愚痴鄙陋情爱无二。昔有女人远游他国，抱所生子渡殑伽河，其水暴涨力不能前，爱念不舍母子俱没。以是慈心善根力故，即得上生色究竟天作大梵王。以是因缘，母有十德：一名大地，于母胎中为所依故;二名能生，经历众苦而能生故;三名能正，恒以母手理五根故;四名养育，随四时宜能长养故;五名智者，能以方便生智慧故;六名庄严，以妙璎珞而严饰故;七名安隐，以母怀抱为止息故;八名教授，善巧方便导引子故;九名教诫，以善言辞离众恶故;十名与业，能以家业付嘱子故。善男子，于诸世间何者最富?何者最贫?悲母在堂名之为富，悲母不在名之为贫。悲母在时名为日中，悲母死时名为日没;悲母在时名为月明，悲母亡时名为闇夜。是故汝等，勤加修习孝养父母，若人供佛福等无异，应当如是报父母恩。</span></p>
<p><span style="font-size: 14px">　　增壹阿含经五十卷(第十一卷～第二十卷)(节录)：</span></p>
<p><span style="font-size: 14px">　　闻如是：一时，佛在舍卫国祇树给孤独园。</span></p>
<p><span style="font-size: 14px">　　尔时，世尊告诸比丘：&ldquo;有二法与凡夫人，得大功德，成大果报，得甘露味，至无为处。云何为二法?供养父母，是谓二人获大功德，成大果报。若复供养一生补处菩萨，获大功德，得大果报。是谓，比丘，施此二人获大功德，受大果报，得甘露味，至无为处。是故，诸比丘，常念孝顺供养父母。如是，诸比丘，当作是学!&rdquo;</span></p>
<p><span style="font-size: 14px">　　尔时，诸比丘闻佛所说，欢喜奉行。</span></p>
<p><span style="font-size: 14px">　　《杂宝藏经》节录：</span></p>
<p><span style="font-size: 14px">　　佛在王舍城。告诸比丘言。有二邪行。如似拍鞠。速堕地狱。云何为二。一者不供养父母。二者于父母所。作诸不善。有二正行。如似拍鞠。速生天上。云何为二。一者供养父母。二者于父母所作众善行。诸比丘言。希有世尊。如来极能赞叹父母。佛言。非但今日。于过去世。雪山之中。有一鹦鹉。父母都盲。常取好花果。先奉父母。尔时有一田主。初种谷时。而作愿言。所种之谷。要与众生而共啖食。时鹦鹉子。以彼田主先有施心。即常于田。采取稻谷。以供父母是时田主按行苗行。见诸虫鸟揃谷穗处。嗔恚懊恼。便设罗网。捕得鹦鹉。鹦鹉子言。田主先有好心。施物无吝。由是之故。故我敢来。采取稻谷。如何今者。而见网捕。且田者如母。种子如父。实语如子。田主如王。拥护由己。作是语已。田主欢喜。问鹦鹉言。汝取此谷。竟复为谁。鹦鹉答言。有盲父母。愿以奉之。田主答言。自今已后。常于此取。勿复疑难。佛言。鹦鹉乐多果种。田者亦然。尔时鹦鹉。我身是也。尔时田主。舍利弗是。尔时盲父。净饭王是。尔时盲母。摩耶是也。</span></p>
<p><span style="font-size: 14px">　　《杂宝藏经》(节录)：</span></p>
<p><span style="font-size: 14px">　　如是我闻。一时佛在舍卫国。告诸比丘言。若有人欲得梵天王在家中者。能孝养父母。梵天即在家中。欲使帝释在家中者。能孝养父母。即是帝释在家中。欲得一切天神在家中者。但供养父母。当知一切天神已在家中。但能供养父母。便为和上已在家中。欲得阿阇梨在家中者。但供养父母。即是阿阇梨在其家中。若欲供养诸贤圣及佛。若供养父母。诸贤圣及佛即在家中。诸比丘言。如来世尊。极为希有恭敬父母。佛言。非但今日极为希有恭敬父母。于过去世。亦曾希有恭敬父母。比丘问言。过去恭敬。其事云何。佛言。往昔波罗奈国。有一贫人。唯生一子。然此一子。多有儿息。其家贫穷。时世饥俭。以其父母。生埋地中。养活儿子。邻比问言。汝父母为何所在。答言。我父母年老会当至死。我便埋之。以父母食分。欲养儿子。使得长大。第二家闻。谓此是理。如此展转。遍波罗奈国。即以为法。复有一长者。亦生一子。此子闻之。以为非是。即作是念。当作何方便。却此非法。遂白父言。父今可应远行学读。使知经论。其父便去。少得学读。而便还家年转老大。子为掘地。作好屋舍。以父着中。与好饮食。作是思惟。谁当共我。除此非法。天神现身。而语之言。我今与汝。以为伴侣。天神疏纸。问王四事。若能解此疏上事者。为汝拥护。若不解者。却后七日。当破王头令作七分。四种问者。一者何物是第一财。二者何物最为乐。三者何物味中胜。四者何物寿最长。牓着王门上。国王得已。促问国中。谁解此者。若有解者。欲求何事。皆满所愿。长者子取此文书。解其义言。信为第一财。正法最为乐。实语第一味。智慧命第一。解此义已。还着王门头。天神见已。心大欢喜。王亦大欢喜。王问长者子言。谁教汝此语。答言。我父教我。王言。汝父安在。长者子言。愿王施无畏。我父实老。违国法故。藏着地中。愿听臣所说。大王。父母恩重。犹如天地。怀抱十月。推干去湿。乳哺养大。教授人事。此身成立。皆由父母。得见日月。生活所作。父母之力。假使左肩担父。右肩担母。行至百年复种种供养。犹不能报父母之恩。时王问言。汝欲求何等。答言。更无所求。唯愿大王去此恶法。王可其言。宣下国内。若有不孝于父母者。当重治其罪。欲知尔时长者子。今我身是也。我于尔时。为彼一国。除去恶法。成就孝顺之法。以此因缘自致成佛。是以今日。亦复赞叹孝顺之法也。</span></p>
<p><span style="font-size: 14px">　　《佛说四十二章经》(节录)：</span></p>
<p><span style="font-size: 14px">　　凡人事天地鬼神不如孝其二亲。二亲最神也。(二亲即指父亲与母亲)</span></p>
<p><span style="font-size: 14px">　　别译杂阿含经(节录)：</span></p>
<p><span style="font-size: 14px">　　如是我闻。一时佛在舍卫国祇树给孤独园。尔时乌答摩纳往至佛所。问讯佛已在一面坐。而作是言。瞿昙。我如法乞财。供养父母。又以正理。使得乐处。正理供给。得大福不。佛言。如是供养实得大福。佛言。摩纳。不限汝也。一切如法乞财。又以正理供养父母。正理使乐。正理供给。获无量福。何以故。当知是人梵天即在其家。若正理供养父母。是阿阇梨即在其家。若能正理供养父母。正理得乐。一切皆遥敬其家。若能正理供养父母。正理使乐。正理供给。当知大天即在其家。若能正理供养父母。正理与乐供给。当知一切诸天即在其家。何以故。梵天王由正理供养父母故。得生梵世。若欲供养阿阇梨者。供养父母。即是阿阇梨。若欲礼拜。先应礼拜父母。若欲事火。先当供养父母。若欲事天。先当供养父母。即是供养诸天。</span></p>
<p><span style="font-size: 14px">　　尔时世尊即说偈言。</span></p>
<p><span style="font-size: 14px">　　梵天及火神阿阇梨诸天 若供养彼者应奉养二亲 今世得名誉来世生梵天</span></p>
<p><span style="font-size: 14px">　　佛说末罗王经(节录)：</span></p>
<p><span style="font-size: 14px">　　人民问言。佛用何等力能举此石。答言。我有四力。何等为四。一为精进力。二为忍辱力。三为布施力。四为父母力。何等为精进力。谓不杀盗淫欺。广陈经法。开导人物。未曾懈怠。是为精进力。何等为忍辱力。敢有残害毁辱。加恶于我。我心如地。无所不受。是为忍辱力。何等为布施力。谓以国土珍宝妻子头眼。悉以施人。意无恨悔。是为布施力。何等为父母力。谓受父母身体哺乳育养之恩。或从地积珍宝。上至二十八天。悉以施人。不如供养父母。是为父母力。</span></p>
<p><span style="font-size: 14px">　　《正法念处经》节录：</span></p>
<p><span style="font-size: 14px">　　有四种恩。甚为难报。何等为四。一者母。二者父。三者如来。四者说法法师。若有供养此四种人。得无量福。现在为人之所赞叹。于未来世。能得菩提。何以故。以说法力。令憍慢者得调伏故。令贪著者信布施故。令粗犷者心调柔故。令愚痴者得智慧故。以闻法力。令迷因果者得正信故。以闻法力。令邪见者入正见故。以闻法力。令乐杀生偷盗邪淫业者。得远离故。以此说法调伏因缘。终得涅槃。以此因缘。说法法师。甚为难报。父母之恩。难可得报。以生身故。是故父母不可得报。若令父母住于法中。名少报恩。如来应等正觉。三界最胜。度脱生死。无上大师。此恩难报。唯有一法。能报佛恩。若于佛法。深心得不坏信。是名报恩。以此供养。亦自利益。</span></p>
<p><span style="font-size: 14px">　　《本事经》节录：</span></p>
<p><span style="font-size: 14px">　　吾从世尊。闻如是语。苾刍当知。世有二种补特伽罗。恩深难报。云何为二。所谓父母。假使有人。一肩荷父。一肩担母。尽其寿量。曾无暂舍。供给衣食。病缘医药。种种所须。犹未能报父母深恩。所以者何。父母于子。恩极深重。所谓产生。慈心乳哺。洗拭将养。令其长大。供给种种资身众具。教示世间所有仪式。心常欲令离苦得乐。曾无暂舍。如影随形。父母于子。既有如是。所说深恩。当云何报。若彼父母。于佛法僧。无清净信。其子方便。示现劝导赞励庆慰。令生净信。若彼父母。无清净戒。其子方便示现劝导。赞励庆慰。令其受持清净禁戒。若彼父母。无有多闻。其子方便。示现劝导赞励庆慰。令其听闻诸佛正法。若彼父母。为性悭贪。不乐布施。其子方便。示现劝导赞励庆慰。令行布施。若彼父母。为性闇钝。无有胜慧。其子方便。示现劝导赞励庆慰。令修胜慧。其子如是。乃名真实报父母恩。尔时世尊。重摄此义。而说颂曰。</span></p>
<p><span style="font-size: 14px">　　二补特伽罗恩深重难报，所谓父及母能生长世间</span></p>
<p><span style="font-size: 14px">　　假使以两肩尽寿荷父母，常供养恭敬犹未为报恩</span></p>
<p><span style="font-size: 14px">　　父母于世间能生育教导，慈心求利乐如彼影随形</span></p>
<p><span style="font-size: 14px">　　若父母先无信戒闻舍慧，子令其修习名真实报恩</span></p>
<p><span style="font-size: 14px">　　恭敬给所须唯现世安乐，令修信戒等究竟证涅槃</span></p>
<p><span style="font-size: 14px">　　吾从世尊。闻如是语。苾刍当知。世有二种无欺诳法。云何为二。谓业与智。若诸有情。已集诸业。其异熟果。若未现前。终不尽灭。若诸有情。已生诸智。一切烦恼。若未永除。终不舍离。如是名为世有二种无欺诳法。尔时世尊。重摄此义。而说颂曰。</span></p>
<p><span style="font-size: 14px">　　二无欺诳法诸佛共所谈，谓已集已生诸业及诸智</span></p>
<p><span style="font-size: 14px">　　异熟果未生诸业终不灭，烦恼若未尽智终不舍离</span></p>
<p><span style="font-size: 14px">　　业是生死因智为灭惑本，是故应修智永尽众苦边</span></p>
<p><span style="font-size: 14px">　　吾从世尊。闻如是语。苾刍当知。世有二种补特伽罗。应深尊重礼拜供养。以敬爱心。亲近而住。云何为二。所谓父母。若诸有情。于其父母。深心尊重。礼拜供养。以敬爱心。亲近而住。生无量福。诸有智人。咸共称叹。声誉普闻。处众无畏。后不焦恼无悔。命终身坏死后升诸善趣。生于天中。何缘有情。应于父母。深心尊重。礼拜供养。以敬爱心。亲近而住。父母于子。有深重恩。所谓产生。慈心乳哺。洗拭将养。令其长大。供给种种资身众具。教示世间所有仪式。心常欲令离苦得乐。曾无暂舍。如影随形。是故父母。应深敬重。礼拜供养。以敬爱心。亲近而住。若诸有情。敬爱父母。亲近而住。父母于其深心慈愍。除无益事。授有益事。制止众恶。劝修众善。为其娉娶。贞良妻室。有时赐与珍宝财谷。世间天人。咸共称叹。恭敬供养。亲近加护。令无衰恼。是故有情。于其父母。应深尊重礼拜供养。以敬爱心。亲近而住。尔时世尊。重摄此义。而说颂曰。</span></p>
<p><span style="font-size: 14px">　　诸有乐福人应尊重父母，礼拜修供养敬爱亲近居</span></p>
<p><span style="font-size: 14px">　　世间聪慧人恭敬于父母，恒时修供养常生欢喜心</span></p>
<p><span style="font-size: 14px">　　父母于世间恩深重难报，除无益制恶授利劝修善</span></p>
<p><span style="font-size: 14px">　　与妻室资财慈心常覆护，是故修供养无量福聚生</span></p>
<p><span style="font-size: 14px">　　现得胜名闻咸供养恭敬，死生天善趣受妙乐无穷</span></p>
<p><span style="font-size: 14px">　　欲得生天人受五欲妙乐，犹如天帝释当供养父母</span></p>
<p><span style="font-size: 14px">　　正法念处经(节录)：</span></p>
<p><span style="font-size: 14px">　　复次第二十闻法功德。何等功德。所谓得闻法已。供养父母。知业果报。知于福田。是上功德。第一福田。所谓父母。以是知业果报因缘。能为种种供养父母。多设敷具。病瘦医药。所须之具。随其所作。供养父母。能生梵福。以福德故。后得涅槃。又以闻法供养父母。众人所爱。于现在世。为一切人之所赞叹。命终之后。生于善道。受诸天身。闻法力故。终得涅槃。势忧者知此功德。乃至失命。常当供养父母福田。正行正意。一心敬重。是名第二十闻法功德。</span></p>
<p><span style="font-size: 14px">　　大宝积经(节录)：</span></p>
<p><span style="font-size: 14px">　　&ldquo;复次，大王，夫父母者，皆愿利乐所生子故，难作能作，能忍一切难忍之事，假令种种不净秽恶皆能忍之。又欲令子色力之身速增长故，令见阎浮胜妙之事，乳餔养育无疲厌心。或为令子获诸妙乐，艰辛经求所得财物，供给营办资生所须，及往他家结求婚娶。既婚娶已，于他女人爱恋耽著，由耽著故惛醉缠心，或见父母渐将衰老，违逆轻欺，所有资财无惭费用，或令父母不住于家，如是皆由欲所迷倒。大王，当知以此因缘，于己父母弃背恩养，于他女人尊重承事，种种供给无疲厌心，即是成就地狱之本。此是丈夫第二过患。&rdquo;</span></p>
<p><span style="font-size: 14px">　　尔时，世尊而说偈言：</span></p>
<p><span style="font-size: 14px">　　&ldquo;汝等当知，　尊重供养，　于父母者， 是人常有，</span></p>
<p><span style="font-size: 14px">　　释梵护世，　之所扶持，　能令居家， 安隐快乐;</span></p>
<p><span style="font-size: 14px">　　或因贸易，　大海远方，　安隐往来，　获诸财利。</span></p>
<p><span style="font-size: 14px">　　此即说为，　无价大宝，　现能与果，　名最上田。</span></p>
<p><span style="font-size: 14px">　　如是现世，　果报珍宝，　皆因供养，　父母而得。</span></p>
<p><span style="font-size: 14px">　　复于来世，　当得远离，　驼驴等身，　负重驱役;</span></p>
<p><span style="font-size: 14px">　　亦复不受，　尸粪灰河，　刀山锋刃，　镕铜等苦。</span></p>
<p><span style="font-size: 14px">　　又于来世，　生在人中，　富有财宝，　丰饶谷帛;</span></p>
<p><span style="font-size: 14px">　　妻子眷属，　悉皆和穆。 或复当来，　得生天上，</span></p>
<p><span style="font-size: 14px">　　宫殿园苑，　音乐自然，　纵意欢娱，　受诸妙乐。</span></p>
<p><span style="font-size: 14px">　　何有智者，　闻是法音，　于父母田，　不勤供养?<br />
</span></p>

              </li>
            </ul>				                
						</center></div><hr><script charset='utf-8' src='../js/hui.js'></script></body></html> 