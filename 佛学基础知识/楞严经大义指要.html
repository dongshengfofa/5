<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,楞严经大义指要' />
<link href='../css/3.css' rel='stylesheet' type='text/css'></head><body><hr><center><div class='zw'>楞严经大义指要</div></center><br><center><div>作者：佚名　来源：佛学在线</div></center><br><div class='zw'><center>
        <div class="zw">
			
							<p><span style="font-size: 14px"><br />
<strong>　　经题之标示 <br />
</strong>　　<br />
　　佛经与世间普通书籍，标题立义，都求能以一个名辞而概内容，其理并无二致。佛所说群经，顾名思义，观览经题，可窥涯量。楞严一辞，纯系译音，具有颠扑不破，坚固不坏，自性本来清净，常在定中之意。由此而见楞严全经之所指者，无非是直指人心，见性成佛法门。但直指见性，可与利智者言，未足为钝根者道。是以等次以求，有修行证验之方法与次序，以及种种方便，精详分析，可谓具全部佛法之纲要矣。故于其上标名为大佛顶、修证了义、诸菩萨万行也。 </span><br />
<br />
　<strong>　<span style="font-size: 14px">本经之缘起 </span><br />
</strong><br />
　　<span style="font-size: 14px">佛说诸经，大体皆有缘起。举众所周知者而言，如金刚经，但从人本位之穿衣吃饭，平平实实之人生日常生活说起。如维摩经，首标佛国心地境界，而以维摩之卧疾说起。人生日常生活，不离穿衣吃饭，而穿衣吃饭中正具有人生无上之大智能，故不得不说。人生必有老病之苦，于老病卧疾之中，更有人生无上之大问题，故又不得不说。楞严经中，首先从吃饭说起，因为吃饭，才发生阿难之行乞城中，途遇摩登伽女，一见倾心，几乎双双落在情波欲海之中。的的由此而来，明明白白，轻轻指出食色性也之人生大苦恼。吾佛慈悲，故又不得不说出此中奥妙，如此如彼，乃有此一本经留传之大因缘。其中节节剖解，条理井然，由人生而宇宙，精神与物质，莫不层层分析无遗。自出生至老死，指出如何才为人生一大解脱境界。与其人解脱之不易，而后始有修持实验方法之说明。故自阿难与摩登伽女之情天欲海始，最后结以修证解脱方法之不易原则。则曰：「生因识有，灭从色除。理则顿悟，乘悟并销。事非顿除，因次第尽。」 <br />
　　<br />
　　实则，阿难与摩登伽女，祇是一个引子。茫茫人海，芸芸众生中，人不论黄白棕黑，物不论动植飞走，尽在情天欲海中头出头没，何一而非阿难与摩登伽女。「春蚕到死丝方尽，蜡炬成灰泪始干。」安得慈云法雨，洒下一滴清凉剂，解此尘劳烦恼！故吾佛不忍低眉独醒，不得不如此云云。此所谓如来密因也。繁以诗曰： <br />
紫陌芳尘日转斜，琵琶门巷偶停车，枝头罗绮春无限，落尽天人一夜华。 <br />
好梦初回月上纱，碧天净挂玉钩斜，一声萧寺空林磬，敲醒床头亿万家。 <br />
碧纱窗外月如银，宴坐焚香寄此身，不使闲情生绮障，莫教觉海化红尘。 <br />
<strong>　&nbsp;<br />
　　七处征心与八还辨见<br />
</strong><br />
　　</span><span style="font-size: 14px">佛问阿难，劈头一语，即询以为何出家学佛？阿难答以看见如来相好，故此出家。此所谓追赃断案，不可冤枉好人。阿难为了见佛相好而出家学道，心目中只因美感一念而来。美感一生，色情继起。情生欲障，叠叠而兴。无怪摩登伽女一见，加之以魔咒之力，阿难之本性全迷，定慧不力。魔从心造，妖由人兴，是摩登伽女之魔力耶？是吾辈芸芸众生之自丧人天眼目耶？诚不得而辨也。阿难招供，即直吐心腹病根。佛如捉贼捕快，又节节迫进，问其能知色相之美妙者，究为何物？阿难毫不思索，即答以因目看见，心生爱好。此诚句句实情，人人如此，复有何疑。孰知佛却得寸进尺，追问能使心目发生爱好者之主人公，究乃谁在主使？祇此一问，即使百万人天，一时茫然不知所对。明明是此心目，又是谁为主使？拥有七处征心之往返论辨生矣。必使阿难与吾辈口服心服，然后才知吾佛之不诬不妄也。 <br />
　　<br />
　　七处征心者何？即如阿难所答：此心乃在身内。在身外。在根。在内外明暗之间。在思惟里。在中间。在无着处。此皆经佛一一辨证，无一是处，其详具如本文。即此七间七辨，阿难茫然，即举古今中外之学理，概括唯心唯物之理论，统使其抽丝茧净尽，无一真实存在可言。谁知阿难与吾辈之误，皆以此现在应之现象而言，阿难所答者，并无过错。奈何此正为贼媒之窠臼，虚妄不实之尤者，并非真心自性。然则，心果有真妄之别乎？抑为话分两头，声东而击西耶？「一句合头语，千古系驴橛。」致使千秋浩浩，坐而商量断妄求真之辈，滔滔滚滚，如过江之鲫也。若然，妄缘不断，声色沉迷，不知何日是了，此岂即是真实耶？吾佛乃兴慈悲，到此无言可答，无理可申之处，强为铺排，说出真妄两相，于歧路中立碑为记，明告来者以此路不通。然后由憍陈那轻轻拈出「憧憧往来，朋从尔思」者，尽是浮光掠影，谓之客尘烦恼。此是大块文章，若非释迦文佛之大手笔，谁能写此！林林总总众生，困扰于客尘烦恼者，多如恒河沙数，由来久矣。岂但阿难一人之左倾右倒而已。迷心逐物，疑真疑假，虽有夫子之木铎，其奈聋瞶者何！系以诗曰： </span><br />
<br />
　　<span style="font-family: 楷体_GB2312"><span style="font-size: 14px">羊亡几度泣多歧，错认梅花被雪迷，疑假疑真都不是，残蕉有鹿梦成痴。&nbsp;<br />
<br />
　　一栅沉酣杜德机，尘埃野马乱相吹，壶中偶放偷天日，照破乾坤无是非。<br />
<br />
</span></span><span style="font-size: 14px">　　</span><span style="font-size: 14px">世间事物，尽为心上浮尘。草草劳生，终是一团烦恼。「天地者，万物之逆旅。光阴者，百代之过客。浮生若梦。」生前身后，众说纷纭，究不知其前因后果，为何而来者？虽尊为帝王，贱如蝼蚁，迨运至老大，齿落面皱，发苍苍而视茫茫，莫不到此兴悲，无可奈何！不知身后何往，故有波斯匿王之间。此乃人生必有之境，个个如此，他人不问，唯独波斯匿王起问，恰恰点出富贵恋生，贫贱轻死之事实。话说虽为帝王，到此亦无能为力者。学佛乃大丈夫事，非帝王将相之所能为，可为暮鼓晨钟，晓谕天下。吾佛乃就其所问，当场剖解其见性之实相，三岁观河，与百年视水，同此真实。生老病死，但为形变，固有不变者在也。奈「明足以察秋毫之末，而不见舆薪！」此一伏笔，乃石破天惊，引出以下八还辨见一大堆文章，无怪大众皆嗒然似丧其耦矣。系以诗曰： </span><br />
<br />
　　<span style="font-family: 楷体_GB2312"><span style="font-size: 14px">华发无知又上颠，几回揽镜奈何天，离离莫羡春风草，落尽还生年复年。<br />
<br />
　　生死无端别恨深，浪花流到去来今，白头雾里观河见，犹是童年过后心。 </span></span></p>
<p style="text-align: left"><span style="font-size: 14px">　　阿难在此又如异军突起，率然问佛，既然心佛众生，三无差别，性相平等，生死涅盘，皆如梦幻，吾辈何须求悟？何必成佛？又何以说众生皆为自性颠倒？吾佛经此一问，乃不惜饶舌，直指真心，明白指出心性之体用，是弥纶天地，开物成务，大而无外，小而无内。放之则弥六合，退而收藏于密，祇在目前而人不识尔。乃有八还辩见，明示见性之真际。故吾佛指出「诸可还者，自然非汝。不汝还者，非汝而谁？」，要当人自见自肯，直达心性不动之道场。无奈明理者多，实证者少。知解者多，行证者少。必须「悬崖撒手，自肯承当。绝后再苏，欺君不得。」若「心能转物，则同如来。」然后可以横身宇宙，去住自由，即佛即心，两不相涉。系以诗曰： </span><br />
<br />
　　<span style="font-family: 楷体_GB2312"><span style="font-size: 14px">碎却菩提明镜台，春光秋色两无猜，年来不用观花眼，一任繁华眼里栽。&nbsp;<br />
<br />
　　不汝还兮更是谁，儿时门巷总依稀，寻巢犹是重来燕，故傍空梁自在飞。&nbsp;<br />
</span></span><span style="font-size: 14px">&nbsp;&nbsp;&nbsp; <br />
　　<strong>楞严之宇宙观与人生观 <br />
　　<br />
</strong>　　由七处征心而至八还辨见，已经明白指出尘尘逐逐，为烦恼窠臼者，都是心目为咎。然而人心，机也。目为心之开关也。如欲心目自不为咎，就要息机才对。此机究竟又从何而息？此诚为人生一大事因缘。机如不息，始终在柳暗花明处，循声逐色，依旧沉沦去也。于是佛又横说竖说，指出宇宙万象，无非物理变化之幻影。无奈众生妄见，而生个别与群见之异同。但从心物齐观，方知万象尽为能量之互变。而此能变之自性，固自寂然不动，无声无臭者也。迨感而遂通之后，即变动不居，周流六虚，困于夫妇之愚，日用而不知其至矣。因此又三科七大，详细指陈心物之真元。说出十八界因缘法则与自然之关系，指示一般见解之谬误。由此可以概括近世自然科学理论与哲学原理，了然无遗。上下古今，一串穿却。此是乾坤一只眼，直指心物同元，物我无二，涅盘生死，等是空花之境。人生到此，可以向无佛处称尊矣。然而问头至此，辨理愈精而实际愈迷。黑松林忽然闯出李逵，故有富楼那之率然发问。若此世间之山河大地，形形色色之万有世间相，究竟胡为而来者？于是佛又不惜眉毛拖地，说出物质世界与众生世界之形成，从时间以称世，以空间而名界。时空无际，而对待成劳，则天地一指，万物一马。由身心而透法界。从法界复入身心。视此碌碌尘劳者，无非物理之变化。但能寂然观化，本分事即不离目前，可以当下明白，归家稳坐，毋须骑牛觅牛去也。所谓第一义谛，所谓第二义门，直指明心与闻思修慧，到此皆和盘托出，不尽言诠矣。系以诗曰：<br />
<br />
　</span><span style="font-family: 楷体_GB2312"><span style="font-size: 14px">　</span><span style="font-size: 14px">鱼龙鹏鷃互相催，瞬息千秋自往来，小坐闲窗观万化，乾坤一马走云雷。&nbsp;<br />
<br />
　　万物由来自不齐，南山高过北山低，空明虚室时生白，子夜漫漫啼木鸡。</span></span><span style="font-size: 14px">&nbsp;<br />
&nbsp;&nbsp;&nbsp; <br />
　　<strong>根尘解脱与二十五位圆通 <br />
</strong>　　<br />
　　到此本已言语道断，心行处灭。忽然又奇峰突起，阿难却于言思不到处，等而再求其次，望佛说明解脱之方法。佛乃以华巾作成六结，信喻身心六根结缚之因，指出「虎项金铃，系者解得。」花果山上孙猴子，头上本无金箍，因未曾悟空，不见如来，自苦不知其中底蕴耳。谁知万法本闲，唯人自闹，何须种了芭蕉，又怨芭蕉！然此是无门为法门，几人到此误平生！不如饮食男女，人人本自理会得到。因此复于无法中设法，佛乃命与会诸先进，各自陈述修持解脱之行业。如验兵符，如合契约，各各印证一番，此所以有二十五位圆通之作。恰如夫子所谓：「二三子，吾无隐乎而。」而此圆通，首由声色二尘开始，终以观音耳根圆通为结，千言万语，祇是教人在声色上了，方得究竟。而色尘之结，尤较声尘为难解，如要跳出三界外，不在五阴中，仍须从解脱色尘入手，方透观音入道之要门。此乃顶门心上一只眼，画龙点精之笔。本是平常，奈何修之不易，苟有不能，可以一一实验将来，千生万劫磨砺去也。系以诗曰： </span><br />
<br />
　<span style="font-family: 楷体_GB2312">　<span style="font-size: 14px">谁教苦自结同心，魂梦清宵带影临，悟到息机唯一念，何须解缚度金针。&nbsp;<br />
<br />
　　妙高峰顶路难寻，万转千回枉用心，偶傍清溪闲处立，一声啼鸟落花深。&nbsp;<br />
<br />
　　秋风落叶乱为堆，扫尽还来千百回，一笑罢休闲处坐，任他着地自成灰。&nbsp;<br />
&nbsp;&nbsp;&nbsp; <br />
</span></span><span style="font-size: 14px">　<strong>　教理行果 <br />
</strong>　　<br />
　　从上娓娓说来，本来大事已毕，奈何「黄河之水天上来，奔流到海不复回。」唯平地凡愚，可望而不可即，乃急转直下，再说出一大藏教之戒定慧三学。无非是「莫以善小而勿为，莫以恶小而为之。」此理人人都知得，叵耐个个作不到。故再三叮咛咐嘱，正是「临行密密缝，意恐迟迟归」之慈母心肠也。于是详细指出轮回六道，因果循环，地狱天堂，人间天堂，人间苦海与圣之种种境界，此即所谓修道之谓教者，亦乃全部佛法之基石也。但又复坦然指出，所谓天堂地狱与因果轮回等事，皆此一心坚固妄想之所建立。纤尘飞而翳天，一芥坠而覆地，「自净其意，为诸佛教。」临歧叮咛，唯此而已。吾佛婆心恳切，恐来人于歧路徘徊，乃复说出修持过程中五十种阴魔境界之现象，「欲知山下路，须目过来人。」善恶由心，魔佛同体，执迷处即佛亦魔，放下了何魔非佛？故必须知得在「有佛处莫留恋，无佛处急走过。」则君子坦荡荡，不作小人长戚戚矣。古德有云：「起心动念是天魔，不起是阴魔，倒起不起是烦恼魔。」乃知世人在开眼闭眼处，举足下足时，无一非心障之冤魂，其魔岂止五十种而已。但得正身心，魔境可成趣，则赤条条来去无牵挂，何有魔佛之可得哉！菩萨之位数五十有五，阴魔之境，祇说五十者，乃综合身心是称五阴。五阴错综复杂而为用，五十相生，故数仅得此。易曰：「天数五，地数五，天地之数，五十有五，其用四十有九。」舍此天地均数之五，故现象仅为五十。一点动随万变，故其用四十有九。如一尘不染，即万法不生。然则所谓五十五，或六十六圣位，与夫五种阴魔，都祇是大衍之数，六十四卦之周天变相而已。周天之象，始于一，终于一，中通于五。故全经以情波欲海之一念始，以剖析五阴之空性为结。首尾关照，层次井然。一以贯之，等于未说一字也。系以诗曰：<br />
<br />
　　</span><span style="font-family: 楷体_GB2312"><span style="font-size: 14px">游戏何妨幻亦真，莫将魔佛强疏亲，心源自有灵珠在，洗尽人间万斛尘。&nbsp;<br />
<br />
　　欲海情波似酒浓，清时翻笑醉时侬，莫将粒粒菩提子，化做相思红豆红。&nbsp;<br />
<br />
　　几年魂梦出尘寰，浊世何方乞九还，一笑拋经高卧稳，龙归沧海虎归山。<br />
</span></span></p>
<p style="text-align: right"><span style="font-family: 宋体"><span style="font-size: 14px">（作者：南怀瑾）<br />
&nbsp;</span></span></p>
<p style="text-align: left"><span style="font-family: 宋体"><span style="font-size: 14px">　　</span><strong><span style="font-size: 14px">中国佛教文化网 佛教常识 <a href="http://www.foxue.org" target="_blank" class="keylink">佛学</a>基础 佛教礼仪 <a href="http://www.foxue.org" target="_blank" class="keylink">佛学</a>健康　恭请十方善信随喜转载，弘法共修，功德无量</span></strong></span></p>

              </li>
            </ul>				                
						</center></div><hr><script charset='utf-8' src='../js/hui.js'></script></body></html> 