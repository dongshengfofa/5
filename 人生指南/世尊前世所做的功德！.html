<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,世尊前世所做的功德！' />
<link href='../css/3.css' rel='stylesheet' type='text/css'></head><body><hr><center><div class='zw'>世尊前世所做的功德！</div></center><br><center><div>作者：佚名　来源：佛学在线</div></center><br><div class='zw'><center>
        <div class="zw">
			
							<br />　　看看世尊前世为菩萨时所作所行，心灵必会受到震撼！<br />　　<br />　　顶礼本师释迦牟尼佛！<br /><br /><a alt="\" src="http://jsfsw.b0.upaiyun.com/uploadfile/2013/0203/20130204022343496.jpg" /><br />　　<br />　　文殊师利即起前长跪。白佛言。座中诸菩萨中。有已得阿惟越致者。中有未得阿惟越致者。皆见佛身有三十二相八十种好。庄严其身端正无比。何因缘得是乎。愿佛为诸菩萨说前世所作功德。诸菩萨闻之当益增功德。<br />　　<br />　　佛言。善哉善哉。文殊师利。发意问乃尔乎。佛言。听我说前世作功德。<br />　　<br />　　菩萨世世所重爱珍奇好物持施与人。常持好眼善意施与。用是故。佛悉得智慧知诸经法。<br />　　<br />　　菩萨世世持婇女珍宝庄饰。持善意以施与人。用是故。得佛声万种声出。<br />　　<br />　　菩萨世世常以好愿善意视世间人。用是故。人民见佛视无厌极。譬如月十五日盛满姝好视之无有厌。<br />　　<br />　　菩萨世世为人说经法。不从有所希望。趣使得安隐而已。用是故。佛说经时人闻无有厌饱者。<br />　　<br />　　菩萨世世不说人恶有恶者。亦不为他人说。用是故。尘垢不着佛身。<br />　　<br />　　菩萨世世常受毁辱。虽有筋力皆悉忍之。用是故。佛行地高者为下卑者为高。<br />　　<br />　　菩萨世世见人穷厄给足与之。见人破坏安隐令在职。用是故。佛行道时地为现威神如喜状。<br />　　<br />　　菩萨世世不作弓弩刀兵使人相害。用是故。佛行时荆棘瓦石丘墟皆自辟除。<br />　　<br />　　菩萨世世从师所闻法不敢犯缺。用是故。佛所行事悉具足如是。<br />　　<br />　　菩萨世世喜然灯于佛寺及师父母前。人有狐疑辄用解之。用是故。佛身光明焰出殊好无有比。威神巍巍乃如是。<br />　　<br />　　菩萨世世若见奴婢说经不呵止令断身复听之。用是故。佛说经无有踬误。<br />　　<br />　　菩萨世世不持恶目视人。设有嗔恚稍稍忍之。用是故。佛眼不大不小引长好。人有见佛无不欢喜者。<br />　　<br />　　菩萨世世见他人端正妇女。不持淫意向之。用是故。佛身颜色姝好无比。人有见者莫不欢喜。<br />　　<br />　　菩萨世世随时熟果及好香华。持上佛比丘僧师父母。用是故。果树华见佛无不曲倾向佛。<br />　　<br />　　菩萨世世见丘墟恶道正令平正。见无桥梁为作桥梁。不以钱财故恐迫人。用是故。佛所入卑门为大。<br />　　<br />　　菩萨世世见闲空无井树之处。为种树作井及诸饮食令人得食。用是故。佛所行处地为出泉水出于八味。<br />　　<br />　　菩萨世世见人行步出入不说其恶。用是故。佛身悉姝好无瑕秽。<br />　　<br />　　菩萨世世持杂香涂佛身。持善意施佛及上塔。用是故。诸天人作香风之香持供养佛。<br />　　<br />　　菩萨世世持杂香水与佛及诸菩萨。澡面及杨枝梳齿。用是故。佛面口中皆香。譬若发藏之缄。<br />　　<br />　　菩萨世世见人有嗔恚意向菩萨。常以善意待之。用是故。佛行道时足下有虫蚁。无不得安隐者。佛威神巍巍乃如是。<br />　　<br />　　菩萨世世所有国土及好香花衣被持施与佛。用是故。有人散花着佛上便成花盖。<br />　　<br />　　菩萨世世不坏人宅舍常喜作舍。用是故。佛鞈金刚之力四方如山。无能害佛身者。<br />　　<br />　　菩萨世世见人有饥渴者。先饭食之却为说经。用是故。佛所止前皆有香花流水。<br />　　<br />　　菩萨世世人从有所求索。有者即与无所爱惜。用是故。佛说经时人闻之无有唐苦者。皆有所益。用是故。佛降伏诸魔。<br />　　<br />　　菩萨世世持好音乐乐于佛及塔。用是故。佛为诸弟子说经。满一佛界中人悉遍闻之。<br />　　<br />　　菩萨世世作金银杂宝树上佛。用是故。诸天龙鬼神无有能见佛顶上者。<br />　　<br />　　菩萨世世作佛塔持杂香涂之。用是故。佛所行处珍宝香华为散佛上。<br />　　<br />　　菩萨世世见人有中毒辄持慈心往愈。用是故。佛所行处若人若树中毒悉为治之。<br />　　<br />　　菩萨世世常随经法不犯。心常柔软忍辱于人。用是故。有人狂乱来至佛所莫不得安隐者。<br />　　<br />　　菩萨世世常持若干种香供养佛舍利及涂塔。用是故。佛身无有臭处瑕秽之恶。殃祸不能及佛身。佛威神巍巍乃如是。<br />　　<br />　　菩萨世世人有疑乱若为鬼神所持。辄往救之使得度脱。用是故。佛所向处若地有虫蚁悉为除去。<br />　　<br />　　菩萨世世事师父母。若见卧睡不数惊觉。若欲使觉当持音乐。若持好语诵经往觉之。用是故。佛在内默声诸天梵释持音乐香往觉之。<br />　　<br />　　菩萨世世为佛作精舍好治床卧具什物。用是故。蚊虻蜂蛇蚤虱之属不敢近佛身。<br />　　<br />　　菩萨世世寒冬之时为佛诸菩萨作细美之衣。用是故。随岚风起在佛前。不寒不热亦不动衣毛。<br />　　<br />　　菩萨世世有奇异美饭食。终不独食。若师父母有饭食。不减损而食之。用是故。佛舍置威神力。虽无所食佛亦不饥渴身亦不羸。<br />　　<br />　　菩萨世世不放火于山野。并除他人三毒。用是故。佛般泥洹后火虽盛炽不能令佛变色。<br />　　<br />　　菩萨世世常上师父母及有道德人上贵舍宅衣被饮食。有从乞者给与之。用是故。诸天及鬼神诸长者。持世间所有珍宝什物以上佛。<br />　　<br />　　菩萨世世为佛治道径持泽香涂地。用是故。佛行道时诸好杂华行列散地上。<br />　　<br />　　菩萨世世持戒未曾有犯时。亦不教他人犯。用是故。随岚风四面起。不能动佛一毛。<br />　　<br />　　菩萨世世为佛于佛道中施五色幔。于下请饭佛及比丘僧。用是故。佛所行处诸天张五色幔随佛而行。佛威神巍巍乃如是。<br />　　<br />　　菩萨世世持珍宝履屣以善意与佛。用是故。佛经行时足去地四寸不蹈地。其相文为现。<br />　　<br />　　菩萨世世持幢幡华盖杂种五色。持用上佛塔。用是故。自然生杂色幢幡盖随佛而行。<br />　　<br />　　菩萨世世为佛治道以杂香汁用洒地。是故。佛所行处诸龙持杂香汁洒地。<br />　　<br />　　菩萨世世。不曾说不净人所讳语。设有是语当意制不作。用是故。诸天龙神飞鸟不过佛上。<br />　　<br />　　菩萨世世见佛若比丘僧来至扶迎为佛作礼。用是故。佛所行处诸天梵释阿须伦鬼神世间人民。莫不迎佛持头面着佛足者。<br />　　<br />　　菩萨世世常护身口意不犯众恶。不但用身故为十方天下人施。用是故。菩萨在母腹中时。臭处污露不着身。常安隐不恐怖。亦无有娆者。<br />　　<br />　　菩萨世世持善意视佛。见怨家见父母。心正等无有异相。用是故。佛智慧悉具足。但为众善无有恶人。有疑难问佛无不解者。<br />　　<br />　　菩萨世世持诸音乐杂香华供养佛及塔。用是故。佛入城时城中诸音乐不鼓而自鸣。<br />　　<br />　　菩萨世世持无梨弊结金银珍宝附惮持用上佛及塔。诸菩萨比丘僧及世间人。悉布施与之。常持和颜悦意与共语。用是故。佛行分越时卑户为高。<br />　　<br />　　菩萨世世为佛施轩交露令佛住行其下。持善意视佛复赞叹佛之功德。用是故。佛放光焰日月星辰皆冥。无能当佛光明者。佛威神巍巍乃如是。<br />　　<br />　　佛言。我前世为菩萨时。世世所行如是无数世用人故。粗说少少功德耳。<br />　　<br />　　我从无数世以来所有财产知非常。是故持施与人。我世世所作功德如是。<br />　　<br />　　释梵天人所不能作。是皆前世所行功德所致。虚空尚可度。须弥山尚可称。海水尚可量。<br />　　<br />　　佛所作功德行累功德世说之不可称不可量。若有人至意念佛功德者。其福无量。<br />　　<br />　　况为作礼嗟叹者哉。人有欲求佛者。作功德行亦当如是。<br />　　　　&mdash;&mdash;节录自《佛说菩萨行五十缘身经》<br />				                
						</center></div><hr><script charset='utf-8' src='../js/hui2.js'></script></body></html> 