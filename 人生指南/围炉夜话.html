<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,围炉夜话' />
<link href='../css/3.css' rel='stylesheet' type='text/css'></head><body><hr><center><div class='zw'>围炉夜话</div></center><br><center><div>作者：佚名　来源：佛学在线</div></center><br><div class='zw'><center>
        <div class="zw">
			
							[清]王永彬著<br />　　《围炉夜话》序<br />　　围炉夜话寒夜围炉，田家妇子之乐也。顾篝灯坐对，或默默然无一言，<br />　　或嘻嘻然言非所宜言，皆无所谓乐，不将虚此良夜乎？余识字农人也。<br />　　岁晚务闲，家人聚处，相与烧。煨山芋，心有所得，辄述诸口，<br />　　命儿辈缮写存之，题曰围炉夜话。但其中皆随得随录，语无伦次且意浅辞芜，<br />　　多非信心之论，特以课家人消永夜耳，不足为外人道也。<br />　　倘蒙有道君子惠而正之，则幸甚。<br />　　咸丰甲寅二月既望王永彬书於桥西馆之一经堂<br />　　博学笃志，切问近思，此八字，是收放心的工夫。<br />　　神闲气静，智深勇沉，此八字，是干大事的本领。<br />　　薄族者，必无好儿孙。薄师者，必无佳子弟。吾所见亦多矣。<br />　　恃力者，忽逢真敌手。恃势者，忽逢大对头。人所料不及也。<br />　　饱暖人所共羡，然使享一生饱暖，而气昏志惰，岂足有为饥寒人所不甘。<br />　　然必带几分饥寒，则神紧骨坚，乃能任事。<br />　　宾入幕中，皆沥胆披肝之士。客登座上，无焦头烂额之人。<br />　　不必於世事件件皆能，惟求与古人心心相印。<br />　　不能缩头者，且休缩头。可以放手者，便须放手。<br />　　不镜於水而镜於人，则吉凶可监也。<br />　　不蹶於山而蹶於垤，则细微宜防也。<br />　　不忮不求，可想见光明境界。勿忘勿助，是形容涵养工夫。<br />　　不与人争得失，惟求己有知能。<br />　　卜筮以龟筮为重，故必龟从筮从，乃可言吉。若二者，有一不从，<br />　　或二者俱不从，则宜其有凶无吉矣。乃洪范稽疑之篇，则於龟从筮逆者，<br />　　仍曰作内吉。於龟筮共违於人者，仍曰用静吉，是知吉凶在人，<br />　　圣人之垂戒深矣。人诚能作内而不作外，用静而不用作，循分守常，<br />　　斯亦安往而不吉哉。<br />　　把自己太看高了，便不能长进。把自己太看低了，便不能振兴。<br />　　贫贱非辱，贫贱而谄求於人者为辱。<br />　　富贵非荣，富贵而利济於世者为荣。<br />　　贫无可奈，惟求俭。拙亦何妨，只要勤。<br />　　泼妇之啼哭怒骂，伎俩耍亦无多，静而镇之，则自止矣。<br />　　谗人之簸弄挑唆，情形虽若甚迫，淡而置之，则自消矣。<br />　　莫大之祸，起於须臾之不忍，不可不谨。<br />　　每见待子弟，严厉者，易至成德，姑息者，多有败行，则父兄之教育所系也。<br />　　又见有子弟，聪颖者，忽入下流，庸愚者，转为上达，则父兄之培植所关也。<br />　　每见勤苦之人，绝无痨疾。显达之士多出寒门。此亦盈虚消长之机，自然之理也。<br />　　谩夸富贵显荣，功德文章，要可传诸後世。<br />　　任教声名暄赫，人品心术，不能瞒过吏官。<br />　　门户之衰，总由於子孙之骄惰。风俗之坏，多起於富贵之淫奢。<br />　　名利之不宜得者竟得之，福终为祸。<br />　　困穷之最难耐者能耐之，苦定回甘。<br />　　明犯国法，罪累岂能幸逃？白得人财，赔偿还要加倍。<br />　　父兄有善行，子弟学之或无不肖。<br />　　父兄有恶行，子弟学之则无不肖。<br />　　可知父兄教子弟，必证其身以率之，无庸徒事言词也。<br />　　君子无过行，小人嫉之亦不能容。<br />　　可知君子处小人，必平其气以待之，不可稍形激切也。<br />　　富不肯读书，贵不肯积德，错过可惜也。<br />　　少不肯事长，愚不肯亲贤，不祥莫大焉。<br />　　富贵易生祸端，必忠厚谦恭，才无大患。<br />　　衣禄原有定数，必节俭简省，乃可久延。<br />　　富家惯习骄奢，最难教子。寒士欲谋生活，还是读书。<br />　　发达虽命定，亦由肯做工夫。福寿虽天生，还是多行阴骘。<br />　　伐字从戈，矜字从矛，自伐自矜者，可为大戒。<br />　　仁字从人，义字从我，讲仁讲义者，不必远求。<br />　　凡遇事物突来，必熟思审处，恐贻後悔。<br />　　不幸家庭衅起，须忍让曲全，勿失旧欢。<br />　　凡事谨守规模，必不大错。一生但足衣食，便称小康。<br />　　凡事勿徒委於人，必身体力行，方能有济。<br />　　凡事不可执於己，必广思集益，乃罔後艰。<br />　　凡人世险奇之事，决不可为。<br />　　或为之而幸获其利，特偶然耳，不可视为常然也。<br />　　可以为常者，必其平淡无奇，如耕田读书之类是也。<br />　　风俗日趋於奢淫，靡所底止，安得有敦古朴之君子，力挽江河。<br />　　人心日丧其廉耻，渐至消亡，安得有讲名节之大人，光争日月。<br />　　大丈夫处事，论是非不论祸福。士君子立言，贵平正尤贵精详。<br />　　打算精明，自谓得计，然败祖父之家声者，必此人也。<br />　　朴实浑厚，初无甚奇，然培子孙之元气者，必此人也。<br />　　德泽太薄，家有好事，未必是好事。得意者，何可自矜？<br />　　天道最公，人能苦心，断不负苦心。为善者，须当自信。<br />　　德足以感人，而以有德当大权，其感尤速。<br />　　财足以累己，而以有财处乱世，其累尤深。<br />　　淡中交耐久。静里寿延长。<br />　　但患我不肯济人，休患我不能济人。<br />　　须使人不忍欺我，勿使人不敢欺我。<br />　　但责己不责人，此远怨之道也。但信己不信人，此取败之由也。<br />　　但作里中不可少之人，便为於世有济。<br />　　必使身後有可传之事，方为此生不虚。<br />　　待人宜宽，惟待子孙不可宽。行礼宜厚，惟行嫁娶不必厚。<br />　　敌加於己，不得已而应之，谓之应兵，兵应者胜。<br />　　利人土地，谓之贪兵，兵贪者败。此魏相论兵语也。<br />　　然岂独用兵为然哉？凡人事之成败，皆当作如是观。<br />　　地无馀利，人无馀力，是种田两句要言。<br />　　心不外驰，气不外浮，是读书两句真诀。<br />　　道本足於身，切实求来，则常若不足矣。<br />　　境难足於心，尽行放下，则未有不足矣。<br />　　读书不下苦功，妄想显荣，岂有此理？<br />　　为人全无好处，欲邀福庆，从何得来？<br />　　读论语公子荆一章，富者可以为法。<br />　　读论语齐景公一章，贫者可以自兴。<br />　　读书无论资性高低，但能勤学好问，<br />　　凡事思一个所以然，自有义理贯通之日。<br />　　立身不嫌家世贫贱，但能忠厚老成，<br />　　所行无一毫苟且处，便为乡党仰望之人。<br />　　东坡志林有云：<br />　　人生耐贫贱易，耐富贵难；安勤苦易，安闲散难；<br />　　忍疼易，忍痒难；能耐富贵、安闲散、忍痒者，必有道之士也。<br />　　余谓如此精爽之论，足以发人深省，<br />　　正可於朋友聚会时，述之以助清谈。<br />　　多记先正格言，胸中方有主宰。闲看他人行事，眼前即是规箴。<br />　　敦厚之人，始可托大事，故安刘氏者，必绛侯也。<br />　　谨慎之人，方能成大功，故兴汉室者，必武侯也。<br />　　天地生人，都有一个良心。苟丧此良心，则人去禽兽不远矣。<br />　　圣贤教人，总是一条正路。若舍此正路，则常行荆棘之中矣。<br />　　天地无穷期，光阴则有穷期。去一日，便少一日。<br />　　富贵有定数，学问则无定数。求一分，便得一分。<br />　　天虽好生，亦难救求死之人。人能造福，即可邀悔祸之天。<br />　　天下无憨人，岂可妄行欺诈？世上皆苦人，何能独享安闲？<br />　　天有风雨，人以宫室蔽之；地有山川，人以舟车通之。<br />　　是人能补天地之阙也，而可无为乎？<br />　　人有性理，天以五常赋之；人有形质，地以六谷养之。<br />　　是天地且厚人之生也，而可自薄乎？<br />　　图功未晚，亡羊尚可补牢。虚慕无成，羡鱼何如结网。<br />　　桃实之肉暴於外，不自吝惜，人得取而食之。<br />　　食之而种其核，犹饶生气焉。此可见积善者有馀庆也。<br />　　栗实之肉秘於内，深自防护，人乃破而食之。<br />　　食之而弃其壳，绝无生理矣。此可知多藏者必厚亡也。<br />　　念祖考创家基，不知风霜沭雨，<br />　　受多少苦辛，才能足食足衣，以贻後世。<br />　　为子孙计长久，除却读书耕田，<br />　　恐别无生活，总期克勤克俭，毋负先人。<br />　　能结交直道朋友，其人必有令名。<br />　　肯亲近耆德老成，其家必多善事。<br />　　莲朝开而暮合，至不能合，则将落矣。<br />　　富贵而无收敛意者，尚其鉴之。<br />　　草春荣而冬枯，至於极枯，则又生矣。<br />　　困穷而有振兴志者，亦如是也。<br />　　浪子回头，仍不惭为君子。贵人失足，便贻笑於庸人。<br />　　鲁如曾子，於道独得其传，可知资性不足限人也。<br />　　贫如颜子，其乐不因以改，可知境遇不足困人也。<br />　　论事须真识见。做人要好声名。<br />　　观规模之大小，可以知事业之高卑。<br />　　察德泽之浅深，可以知门祚之久暂。<br />　　观周公之不骄不吝，有才何可自矜？<br />　　观颜子之若无若虚，为学岂容自足？<br />　　观朱霞悟其明丽，观白云悟其卷舒，<br />　　观山岳悟其灵奇，观河海悟其浩瀚，则俯仰间皆文章也。<br />　　对绿竹得其虚心，对黄华得其晚节，<br />　　对松柏得其本性，对芝兰得其幽芳，则游览处皆师友也。<br />　　耕读固是良谋，必工课无荒，乃能成其业。<br />　　仕宦虽称显贵，若官箴有玷，亦未见其荣。<br />　　耕所以养生，读所以明道，此耕读之本原也，<br />　　而後世乃假以谋富贵矣。<br />　　衣取其蔽体，食取其充饥，此衣食之实用也，<br />　　而时人乃藉以逞豪奢矣。<br />　　古今有为之士，皆不轻为之士。乡党好事之人，必非晓事之人。<br />　　古之克孝者多矣，独称虞舜为大孝，盖能为其难也。<br />　　古之有才者众矣，独称周公为美才，盖能本於德也。<br />　　古人比父子为桥梓，比兄弟为花萼，比朋友为芝兰。<br />　　敦伦者，当即物穷理也。<br />　　今人称诸生曰秀才，称贡生曰明经，称举人曰孝廉。<br />　　为士者，当顾名思义也。<br />　　郭林宗为人伦之鉴，多在细微处留心。<br />　　王彦方化乡里之风，是从德义中立脚。<br />　　甘受人欺，定非懦弱。自谓予智，终是糊涂。<br />　　孔子何以恶乡愿，只为他似忠似廉，无非假面孔。<br />　　孔子何以弃鄙夫，只因他患得患失，尽是俗心肠。<br />　　看书须放开眼孔。做人要立定脚根。<br />　　陶侃运甓官斋，其精勤可企而及也。<br />　　谢安围别墅，其镇定非学而能也。<br />　　肯救人坑坎中，便是活菩萨。能脱身牢笼外，便是大英雄。<br />　　和平处事，勿矫俗以为高。正直居心，勿机关以为智。<br />　　和气迎人，平情应物。抗心希古，藏器待时。<br />　　和为祥气，骄为衰气，相人者，不难以一望而知。<br />　　善是吉星，恶是凶星，推命者，岂必因五行而定。<br />　　何谓享福之人？能读书者便是。何谓创家之人？能教子者便是。<br />　　何者为益友？凡事肯规我之过者是也。<br />　　何者为小人？凡事必徇己之私者是也。<br />　　济世虽乏赀财，而存心方便，即称长者。<br />　　生资虽少智慧，而虑事精详，即是能人。<br />　　积善之家必有馀庆，积不善之家必有馀殃，<br />　　可知积善以遗子孙，其谋甚远也。<br />　　贤而多财则损其志，愚蠢而多财则益其过，<br />　　可知积财以遗子孙，其害无穷也。<br />　　见小利，不能立大功。存私心，不能谋公事。<br />　　见人行善，多方赞成。见人过举，多方提醒，<br />　　此长者待人之道也。<br />　　闻人誉言，加意奋勉，闻人谤语，加意警惕，<br />　　此君子修己之功也。<br />　　敬他人，即是敬自己。靠自己，胜於靠他人。<br />　　家之富厚者，积田产以遗子孙，子孙未必能保。<br />　　不如广积阴功，使天眷其德，或可少延。<br />　　家之贫穷者，谋奔走以给衣食，衣食未必能充。<br />　　何若自谋本业，知民生在勤，定当有济。<br />　　家之长幼，皆倚赖於我，我亦尝体其情否也。<br />　　士之衣食，皆取资於人，人亦曾受其益否也。<br />　　家纵贫寒，也须留读书种子。人虽富贵，不可忘力穑艰辛。<br />　　交朋友增体面，不如交朋友益身心。<br />　　教子弟求显荣，不如教子弟立品行。<br />　　教弟子於幼时，便应有正大光明气象。<br />　　检身心於平日，不可无忧勤惕厉工夫。<br />　　教小儿宜严，严气足以平躁气。待小人宜敬，敬心可以化邪心。<br />　　俭可养廉，觉茅舍竹篱，自饶清趣。<br />　　静能生悟，即鸟啼花落，都是化机。<br />　　进食需箸，而箸亦只随其操纵所使，於此可悟用人之方。<br />　　作书需笔，而笔不能必其字画之工，於此可悟求己之理。<br />　　讲大经纶，只是落落实实。有真学问，决不怪怪奇奇。<br />　　谨守父兄教条，沉实谦恭，便是醇潜子弟。<br />　　不改祖宗成法，忠厚勤俭，定为悠久人家。<br />　　居易俟命，见危授命。言命者，总不外顺受其正。<br />　　木讷近仁，巧令鲜仁。求仁者，即可知从入之方。<br />　　君子存心但凭忠信，而妇孺皆敬之如神，所以君子落得为君子。<br />　　小人处世尽设机关，而乡党皆避之若鬼，所以小人枉做了小人。<br />　　君子以名教为乐，岂如稽阮之逾闲。<br />　　圣人以悲悯为心，不取沮溺之忘世。<br />　　齐家先修身，言行不可不慎。读书在明理，识见不可不高。<br />　　气性不和平，则文章事功，俱无足取。<br />　　语言多矫饰，则人品心术，尽属可疑。<br />　　气性乖张，多是夭亡之子。语言深刻，终为福薄之人。<br />　　求备之心，可用之以修身，不可用之以接物。<br />　　知足之心，可用之以处境，不可用之以读书。<br />　　求个良心管我。留些馀地处人。<br />　　钱能福人，亦能祸人，有钱者不可不知。<br />　　药能生人，亦能杀人，用药者不可不慎。<br />　　权势之徒，虽至亲亦作威福，岂知烟云过眼，已立见其消亡。<br />　　奸邪之辈，即平地亦起风波，岂知神鬼有灵，不肯听其颠倒。<br />　　清贫，乃读书人顺境。节俭，即种田人丰年。<br />　　习读书之业，便当知读书之乐。存为善之心，不必邀为善之名。<br />　　孝子忠臣，是天地正气所锺，鬼神亦为之呵护。<br />　　圣经贤传，乃古今命脉所系，人物悉赖以裁成。<br />　　行善济人，人遂得以安全，即在我亦为快意。<br />　　逞奸谋事，事难必其稳便，可惜他徒自坏心。<br />　　性情执拗之人，不可与谋事也。机趣流通之士，始可与言文也。<br />　　小心谨慎者，必善其後，惕则无咎也。<br />　　高自位置者，难保其终，亢则有悔也。<br />　　心静则明，水止乃能照物。品超斯远，云飞而不碍空。<br />　　心能辨是非，处事方能决断。人不忘廉耻，立身自不卑污。<br />　　兄弟相师友，天伦之乐莫大焉。闺门若朝廷，家法之严可知也。<br />　　知道自家是何等身分，则不敢虚骄矣。<br />　　想到他日是那样下场，则可以发愤矣。<br />　　知过能改，便是圣人之徒。恶恶太严，终为君子之病。<br />　　能知往日所行之非，则学日进矣。<br />　　见世人之可取者多，则德日进矣。<br />　　志不可不高，志不高，则同流合污，无足有为矣。<br />　　心不可太大，心太大，则舍近图远，难期有成矣。<br />　　治术本乎儒术者，念念皆仁厚也。<br />　　今人不及古人者，事事皆虚浮也。<br />　　忠实而无才，尚可立功，心志专壹也。<br />　　忠实而无识，必至偾事，意见多偏也。<br />　　忠有愚忠，孝有愚孝，可知忠孝二字不是伶俐人做得来。<br />　　仁有假仁，义有假义，可知仁义二途不无奸险人藏其内。<br />　　种田人，改习廛市生涯，定为败路。<br />　　读书人，甘与衙门词讼，便入下流。<br />　　正己，为率人之本。守成，念创业之艰。<br />　　正而过则迂，直而过则拙，故迂拙之人，犹不失为正直。<br />　　高或入於虚，华或入於浮，而虚浮之士，究难指为高华。<br />　　粗粝能甘，必是有为之士。纷华不染，方称杰出之人。<br />　　处境太求好，必有不好事出来。学艺怕刻苦，还有受苦时在後。<br />　　处世以忠厚人为法。传家得勤俭意便佳。<br />　　处事要代人作想。读书须切己用功。<br />　　处事要宽平，而不可有松散之弊。<br />　　持身贵严厉，而不可有激切之形。<br />　　处事有何定凭，但求此心过得去。<br />　　立业无论大小，总要此身做得来。<br />　　愁烦中具潇洒襟怀，满抱皆春风和气。<br />　　昧暗处见光明世界，此心即白日青天。<br />　　川学海而至海，故谋道者，不可有止心。<br />　　莠非苗而似苗，故穷理者，不可无真见。<br />　　常人突遭祸患，可决其再兴，心动於警惕也。<br />　　大家渐及消亡，难期其复振，势成於因循也。<br />　　常存仁孝心，则天下凡不可为者，皆不忍为，<br />　　所以孝居百行之先。<br />　　一起邪淫念，则生平极不欲为者，皆不难为，<br />　　所以淫是万恶之首。<br />　　常思某人境界不及我，某人命运不及我，则可以自足矣。<br />　　常思某人德业胜於我，某人学问胜於我，则可以自惭矣。<br />　　成大事功，全仗着赤心斗胆。有真气节，才算得铁面铜头。<br />　　成就人才，即是栽培子弟。暴殄天物，自应折磨儿孙。<br />　　程子教人以静，朱子教人以敬。静者，心不妄动之谓也。<br />　　敬者，心常惺惺之谓也。又况静能延寿，敬则日强。<br />　　为学之功在是，养生之道亦在是。静敬之益人大矣哉，学者可不务乎？<br />　　世风之狡诈多端，到底忠厚人颠扑不破。<br />　　末俗以繁华相向，终觉冷淡处趣味弥长。<br />　　世之言乐者，但曰读书乐、田家乐。可知务本业者，其境常安。<br />　　古之言忧者，必曰天下忧、廊庙忧。可知当大任者，其心良苦。<br />　　士必以诗书为性命。人须从孝悌立根基。<br />　　士既知学，还恐学而无恒。人不患贪，只要贫而有志。<br />　　事但观其已然，便可知其未然。人必尽其当然，乃可听其自然。<br />　　事当难处之时，只让退一步，便容易处矣。<br />　　功到将成之候，若放松一着，便不能成矣。<br />　　势利人装腔做调，都只在体面上铺张，可知其百为皆假。<br />　　虚浮人指东画西，全不向身心内打算，定卜其一事无成。<br />　　十分不耐烦，乃为人大病。一昧学吃亏，是处事良方。<br />　　数虽有定，而君子但求其理，理既得，数亦难违。<br />　　变固宜防，而君子但守其常，常无失，变亦能御。<br />　　奢侈足以败家，悭吝亦足以败家。<br />　　奢侈之败家，犹出常情，而悭吝之败家，必遭奇祸。<br />　　庸愚足以覆事，精明亦足以覆事。<br />　　庸愚之覆事，犹为小咎，而精明之覆事，必见大凶。<br />　　舍不得钱，不能为义士。舍不得命，不能为忠臣。<br />　　守分安贫，何等清闲，而好事者，偏自寻烦恼。<br />　　持盈保泰，总须忍让，而恃强者，乃自取灭亡。<br />　　守身必严谨，凡足以戕吾身者，宜戒之。<br />　　养心须淡泊，凡足以累吾心者，勿为也。<br />　　守身不敢妄为，恐贻羞於父母。创业还须深虑，恐贻害於子孙。<br />　　善谋生者，但令长幼内外，勤修恒业而不必富其家。<br />　　善处事者，但就是非可否，审定章程而不必利於己。<br />　　山水是文章化境。烟云乃富贵幻形。<br />　　身不饥寒，天未尝负我。学无长进，我何以对天？<br />　　神传於目，而目则有胞，闭之可以养神也。<br />　　祸出於口，而口则有唇，阖之可以防祸也。<br />　　生资之高在忠信，非关机巧。学业之美於德行，不仅文章。<br />　　盛衰之机，虽关气运，而有心者，必责诸人谋。<br />　　性命之理，固极精微，而讲学者，必求其实用。<br />　　儒者多文为富，其文非时文也。君子疾名不称，其名非科名也。<br />　　人品之不高，总为一利字看不破。<br />　　学业之不进，总为一懒字丢不开。<br />　　人犯一苟字，便不能振。人犯一俗字，便不可医。<br />　　人得一知己，须对知己而无惭。士既多读书，必求读书而有用。<br />　　人皆欲贵也，请问一官到手，怎样施行？<br />　　人皆欲富也，且问万贯缠腰，如何布置？<br />　　人皆欲会说话，苏秦乃因会说话而杀身。<br />　　人皆欲多积财，石崇乃因多积财而丧命。<br />　　人之生也直，人苟欲生，必全其直。<br />　　贫者士之常，士不安贫，乃反其常。<br />　　人之足传，在有德，不在有位。世所相信，在能行，不在能言。<br />　　人知佛老为异端，不知凡背乎经常者，皆异端也。<br />　　人知杨默为邪说，不知凡涉於虚诞者，皆邪说也。<br />　　人生不可安闲，有恒业，才足收放心。<br />　　日用必须简省。杜奢端，即以昭俭德。<br />　　人生境遇无常，须自谋一吃饭本领。<br />　　人生光阴易逝，要早定一成器日期。<br />　　人虽无艰难之时，要不可忘艰难之境。<br />　　世虽有侥幸之事，断不可存侥幸之心。<br />　　人心统耳目官骸，而於百体为君，必随处见神明之宰。<br />　　人面合眉眼鼻口，以成一字曰苦，知终身无安逸之时。<br />　　人称我善良，则喜。称我凶恶，则怒。<br />　　此可见凶恶非美名也，即当立志为善良。<br />　　我见人醇谨，则爱。见人浮躁，则恶。<br />　　此可见浮躁非佳士也，何不反身为醇谨。<br />　　自奉必减几分方好。处世能退一步为高。<br />　　自己所行之是非，尚不能知，安望知人。<br />　　古人以往之得失，且不必论，但须论己。<br />　　自家富贵不着意里，人家富贵不着眼里，此是何等胸襟！<br />　　古人忠孝不离心头，今人忠孝不离口头，此是何等志量！<br />　　自虞廷立五伦为教，然後天下有大经。<br />　　自紫阳集四子成书，然後天下有正学。<br />　　子弟天性未漓，教易入也，<br />　　则体孔子之言以劳之，勿溺爱以长其自肆之心。<br />　　子弟天性已坏，教难行也，<br />　　则守孟子之言以养之，勿轻弃以绝其自新之路。<br />　　紫阳补大学格致之章，恐人误入虚无，<br />　　而必使之即物穷理，所以维正教也。<br />　　阳明取孟子良知之说，恐人徒事记诵，<br />　　而必使之反己省心，所以救末流也。<br />　　作善降祥，不善降殃，可见尘世之间，已分天堂地狱。<br />　　人同此心，心同此理，可知庸愚之辈，不隔圣域贤关。<br />　　最不幸者，为势家女作翁姑。最难处者，为富家儿作师友。<br />　　财不患其不得，患财得而不能善用其财。<br />　　禄不患其不来，患禄来而不能无愧其禄。<br />　　才觉已有不是，便决意改图，此立志为君子也。<br />　　明知人议其非，偏肆行无忌，此甘心为小人也。<br />　　在世无过百年，总要作好人、存好心，留个後代榜样。<br />　　谋生各有恒业，那得管闲事、说闲话，荒我正经工夫。<br />　　存科名之心者，未必有琴书之乐。<br />　　讲性命之学者，不可无经济之才。<br />　　聪明勿使外散，古人有纩以塞耳，旒以蔽目者矣。<br />　　耕读何妨兼营，古人有出而负耒，入而横经者矣。<br />　　纵容子孙偷安，其後必至耽酒色而败门庭。<br />　　专教子孙谋利，其後必至争赀财而伤骨肉。<br />　　夙夜所为，得无抱惭於裘影。光阴已逝，尚期收效於桑榆。<br />　　矮板凳，且坐着。好光阴，莫错过。<br />　　偶缘为善受累，遂无意为善，是因哽废食也。<br />　　明识有过当规，却讳言有过，是护疾忌医也。<br />　　耳目口鼻，皆无知识之辈，全靠着心作主人。<br />　　身体发肤，总有毁坏之时，要留个名称後世。<br />　　一信字是立身之本，所以人不可无也。<br />　　一恕字是接物之要，所以终身可行也。<br />　　一室闲居，必常怀振卓心，才有生气。<br />　　同人聚处，须多说切直话，方见古风。<br />　　一生快活皆庸福。万种艰辛出伟人。<br />　　一言足以招大祸，故古人守口如瓶，惟恐其覆坠也。<br />　　一行足以玷终身，故古人饬躬若璧，惟恐有瑕疵也。<br />　　以汉高祖之英明，知吕后必杀戚姬，<br />　　而不能救止，盖其祸已成也。<br />　　以陶朱公之智计，知长男必杀仲子，<br />　　而不能保全，殆其罪难宥乎。<br />　　以直道教人，人即不从，而自反无愧，切勿曲以求荣也。<br />　　以诚心待人，人或不谅，而历久自明，不必急於求白也。<br />　　义之中有利，而尚义之君子，初非计及於利也。<br />　　利之中有害，而趋利之小人，并不顾其为害也。<br />　　意趣清高，利禄不能动也。志量远大，富贵不能淫也。<br />　　忧先於事，故能无忧，事至而忧无救於事。<br />　　此唐使李绛语也。其警人之意深矣，可书以揭诸座右。<br />　　尧舜大圣，而生朱均。瞽鲧之愚，而生舜禹。揆以馀庆殃之理，似觉难凭。<br />　　然尧舜之圣，初未尝因朱均而减。瞽鲧之愚，亦不能因舜禹而掩。<br />　　所以人贵自立也。<br />　　有不可及之志，必有不可及之功。<br />　　有不忍言之心，必有不忍言之祸。<br />　　有真性情须有真涵养。有大识见乃有大文章。<br />　　有守虽无所展布，而其节不挠，故与有猷有为而并重。<br />　　立言即未经起行，而於人有益，故与立功立德而并传。<br />　　有生资，不加学力，气质究难化也。<br />　　慎大德，不矜细行，形迹终可疑也。<br />　　有才必韬藏，如浑金璞玉，然而日章也。<br />　　为学无间断，如流水行云，日进而不已也。<br />　　友以成德也，人而无友，则孤陋寡闻，德不能成矣。<br />　　学以愈愚也，人而不学，则昏昧无知，愚不能愈矣。<br />　　言不可尽信，必揆诸理。事未可遽行，必问诸心。<br />　　严近乎矜，然严是正气，矜是乖气，故持身贵严而不可矜。<br />　　谦似乎谄，然谦是虚心，谄是媚心。故处世贵谦而不可谄。<br />　　颜子之不校，孟子之自反，是贤人处横逆之方。<br />　　子贡之无谄，原思之坐弦，是贤人守贫穷之法。<br />　　饮食男女，人之大欲存焉，然人欲既胜天理或亡。<br />　　故有道之士，必使饮食有节，男女有别。<br />　　隐微之衍，即干宪典，所以君子怀刑也。<br />　　技艺之末，无益身心，所以君子务本也。<br />　　无论作何等人，总不可有势利气。<br />　　无论习何等业，总不可有粗浮心。<br />　　无执滞心，才是通方士。有做作气，便非本色人。<br />　　无财非贫，无学乃为贫。无位非贱，无耻乃为贱。<br />　　无年非夭，无述乃为夭。无子非孤，无德乃为孤。<br />　　误用聪明，何若一生守拙。滥交朋友，不如终日读书。<br />　　伍子胥报父兄之仇而郢都灭，<br />　　申包胥救君上之难而楚国存，可知人心足恃也。<br />　　秦始皇灭东周之岁而刘季生，<br />　　梁武帝灭南齐之年而侯景降，可知天道好还也。<br />　　为学不外静敬二字。教人先去骄惰二字。<br />　　为乡邻解纷争，使得和好如初，即化人之事也。<br />　　为世俗谈因果，使知报应不爽，亦劝善之方也。<br />　　为善之端无尽，只讲一让字，便人人可行。<br />　　立身之道何穷，只得一敬字，便事事皆整。<br />　　为人循矩度，而不见精神，则登场之傀儡也。<br />　　作事守章程，而不知权变，则依样之葫芦也。<br />　　文行忠信，孝悌恭敬，孔子立教之目也，今惟教以文而已。<br />　　志道据德，依仁游艺，孔门为学之序也，今但学其艺而已。<br />　　稳当话，却是平常话，所以听稳当话者不多。<br />　　本分人，即是快活人，无奈做本分人者甚少。<br />　　王者不令人放生，而无故却不杀生，则物命可惜也。<br />　　圣人不责人无过，惟多方诱之改过，庶人心可回也。<br />　　与朋友交游，须将他好处留心学来，方能受益。<br />　　对圣贤言语，必要我平时照样行去，才算读书。<br />　　与其使乡党有誉言，不如令乡党无怨言。<br />　　与其为子孙谋产业，不如教子孙习恒业。<br />　　遇老成人，便肯殷殷求教，则向善必笃也。<br />　　听切实话，觉得津津有味，则进德可期也。<br />　　余最爱草庐日录有句云：澹如秋水贫中味，和若春风静後功。<br />　　读之觉矜平躁释，意味深长。<br />　　欲利己，便是害己。肯下人，终能上人。<br />　　用功於内者，必於外无所求。饰美於外者，必其中无所有。<br />				                
						</center></div><hr><script charset='utf-8' src='../js/hui2.js'></script></body></html> 